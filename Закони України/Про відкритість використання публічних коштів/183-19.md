## Верховна Рада України; Закон від 11.02.2015 № 183-VIII

# Про відкритість використання публічних коштів

#### Стан: Чинний

##### Ідентифікатор: 183-19

------------------------------------------------------------------------

### Текст документа від 30.09.2015:

::: {#article}
<div>

[]{#n2}

  ---------------
  \[ image \]
  ЗАКОН УКРАЇНИ
  ---------------

</div>

[]{#n3}
Про відкритість використання публічних коштів

[]{#n77}
(Відомості Верховної Ради (ВВР), 2015, № 16, ст.109)

[]{#n78}
{Із змінами, внесеними згідно із Законом\
[№ 679-VIII від 15.09.2015](/go/679-19), ВВР, 2015, № 46, ст.414}

[]{#n4}
Цей Закон визначає умови та порядок забезпечення доступу до інформації про використання публічних коштів розпорядниками та одержувачами коштів державного і місцевих бюджетів, суб'єктами господарювання державної і комунальної власності, фондами загальнообов'язкового державного соціального страхування.

[]{#n5}
Розділ I\
ЗАГАЛЬНІ ПОЛОЖЕННЯ

[]{#n6}
Стаття 1. Визначення термінів та сфера застосування Закону

[]{#n7}
1. У цьому Законі наведені нижче терміни вживаються в такому значенні:

[]{#n8}
1) кошти загальнообов'язкового державного соціального страхування - страхові внески, бюджетні надходження та кошти з інших джерел, що надходять для здійснення загальнообов'язкового державного соціального страхування відповідно до закону;

[]{#n9}
2) публічні кошти - кошти державного бюджету, бюджету Автономної Республіки Крим та місцевих бюджетів, кредитні ресурси, надані під державні та місцеві гарантії, кошти Національного банку України, державних банків, державних цільових фондів, Пенсійного фонду України (далі - Пенсійний фонд), фондів загальнообов'язкового державного соціального страхування, а також кошти суб'єктів господарювання державної і комунальної власності, отримані ними від їхньої господарської діяльності;

[]{#n10}
3) суб'єкти господарювання державної і комунальної власності (далі - підприємства) - підприємства, утворені в установленому порядку органами державної влади, органами влади Автономної Республіки Крим чи органами місцевого самоврядування та уповноважені на отримання державних коштів, взяття за ними зобов'язань і здійснення платежів, у тому числі державні, казенні, комунальні підприємства, а також господарські товариства, у статутному капіталі яких державна або комунальна частка акцій (часток, паїв) перевищує 50 відсотків, їхні дочірні підприємства, а також підприємства, господарські товариства, у статутному капіталі яких 50 і більше відсотків належить державним, у тому числі казенним, комунальним підприємствам та господарським товариствам, у статутному капіталі яких державна або комунальна частка акцій (часток, паїв) перевищує 50 відсотків, об'єднання таких підприємств.

[]{#n11}
2. Терміни [\"бюджетне асигнування\"](/go/2456-17), [\"бюджетне призначення\"](/go/2456-17), [\"бюджетна програма\"](/go/2456-17), [\"головний розпорядник бюджетних коштів\"](/go/2456-17), [\"розпорядник бюджетних коштів\"](/go/2456-17) і [\"одержувач бюджетних коштів\"](/go/2456-17) вживаються у значеннях, наведених у Бюджетному кодексі України, термін \"кошти Пенсійного фонду\" - у значенні, наведеному в [Законі України](/go/1058-15) \"Про загальнообов'язкове державне пенсійне страхування\", термін \"кошти загальнообов'язкового державного соціального страхування\" - у значенні, наведеному в законах про окремі види загальнообов'язкового державного соціального страхування.

[]{#n12}
3. Цей Закон поширюється на відносини, пов'язані з підготовкою і оприлюдненням розпорядниками та одержувачами коштів державного і місцевих бюджетів, підприємствами, Національним банком України, державними банками, державними цільовими фондами, а також фондами загальнообов'язкового державного соціального страхування та органами Пенсійного фонду інформації про заплановане і фактичне використання публічних коштів.

[]{#n13}
Стаття 2. Єдиний веб-портал використання публічних коштів

[]{#n14}
1. Інформація, що оприлюднюється згідно з цим Законом, готується розпорядниками та одержувачами коштів Державного бюджету України, бюджету Автономної Республіки Крим і місцевих бюджетів, органами Пенсійного фонду, підприємствами, а також фондами загальнообов'язкового державного соціального страхування та подається ними для оприлюднення на єдиному веб-порталі використання публічних коштів.

[]{#n15}
Відповідальність за недостовірність і неповноту інформації, оприлюдненої згідно з цим Законом, несуть керівники розпорядників та одержувачів коштів державного і місцевих бюджетів, підприємств, органів Пенсійного фонду, а також фондів загальнообов'язкового державного соціального страхування.

[]{#n16}
Відомості, що оприлюднюються згідно з цим Законом, повинні бути повними, правдивими, точними та реально відображати фактичні дані станом на відповідну дату або за відповідний період часу.

[]{#n17}
2. Єдиний веб-портал використання публічних коштів є офіційним державним інформаційним ресурсом у мережі Інтернет, на якому оприлюднюється інформація згідно з цим Законом. Доступ до інформації, оприлюдненої на єдиному веб-порталі використання публічних коштів, є вільним та безоплатним.

[]{#n18}
3. Адміністрування єдиного веб-порталу використання публічних коштів та затвердження форм, за якими надається інформація про заплановане і фактичне використання публічних коштів для оприлюднення, здійснюється суб'єктом, уповноваженим Кабінетом Міністрів України. [Порядок](/go/694-2015-%D0%BF) адміністрування єдиного веб-порталу використання публічних коштів затверджується Кабінетом Міністрів України.

[]{#n19}
4. Фінансування витрат на утримання єдиного веб-порталу використання публічних коштів здійснюється за рахунок державного бюджету.

[]{#n20}
Стаття 3. Зміст інформації про використання публічних коштів, що підлягає оприлюдненню, та строки її оприлюднення

[]{#n21}
1. Інформація про використання публічних коштів, що підлягає оприлюдненню, надається за встановленими законодавством України формами та має містити такі відомості:

[]{#n22}
1) у разі використання коштів Державного бюджету України, бюджету Автономної Республіки Крим та місцевих бюджетів:

[]{#n23}
розпорядник (одержувач) бюджетних коштів (найменування, ідентифікаційний код юридичної особи, місцезнаходження, прізвище, ім'я та по батькові керівника);

[]{#n24}
головний розпорядник бюджетних коштів (найменування, місцезнаходження, прізвище, ім'я та по батькові керівника);

[]{#n25}
обсяги бюджетних призначень та/або бюджетних асигнувань на відповідний бюджетний період - всього та в розрізі бюджетних програм;

[]{#n26}
обсяги проведених видатків бюджету та наданих кредитів з бюджету за звітний період - всього та в розрізі бюджетних програм (при цьому зазначаються також види та обсяги відповідних надходжень щодо коштів спеціального фонду бюджету);

[]{#n27}
інформація про укладені за звітний період договори (предмет договору, виконавець (найменування, ідентифікаційний код юридичної особи, місцезнаходження), вартість договору, ціна за одиницю (за наявності), кількість закупленого товару, робіт та/або послуг, проведена процедура закупівлі або обґрунтування її відсутності з посиланням на закон, обсяг платежів за договором у звітному періоді, строк дії договору);

[]{#n28}
інформація про стан виконання договорів, укладених у попередні звітні періоди, з усіма додатками, які є їх невід'ємною частиною (предмет договору, виконавець (найменування, ідентифікаційний код юридичної особи, місцезнаходження, прізвище, ім'я та по батькові керівника), вартість договору, ціна за одиницю (за наявності), процедура закупівлі або обґрунтування її відсутності з посиланням на закон, обсяг платежів за договором у звітному періоді, наявність або відсутність претензій і штрафних санкцій, що виникли в результаті виконання договору, акти виконання договору (акти наданих послуг, приймання-передачі, виконаних робіт) за наявності);

[]{#n29}
кількість службових відряджень, у тому числі із зазначенням кількості закордонних відряджень, загальний обсяг витрат на службові відрядження, у тому числі із зазначенням обсягу витрат на закордонні відрядження.

[]{#n30}
Інформація, зазначена в цьому пункті, оприлюднюється щоквартально, не пізніш як за 35 днів після закінчення звітного кварталу, та зберігається в режимі вільного доступу протягом трьох років з дня оприлюднення;

[]{#n31}
2) у разі використання коштів підприємств, отриманих ними від їхньої господарської діяльності:

[]{#n32}
підприємство (найменування, ідентифікаційний код юридичної особи, місцезнаходження, прізвище, ім'я та по батькові керівника);

[]{#n33}
орган управління майном підприємства (найменування, місцезнаходження, прізвище, ім'я та по батькові керівника);

[]{#n34}
обсяг платежів за договорами за звітний період - у розрізі товарів, робіт і послуг;

[]{#n35}
відомості про договори, укладені за звітний період, загальна вартість яких перевищує 1 мільйон гривень (предмет договору, виконавець (найменування, ідентифікаційний код юридичної особи, місцезнаходження, прізвище, ім'я та по батькові керівника), вартість договору, ціна за одиницю (за наявності), строк дії договору);

[]{#n36}
відомості про стан виконання договорів, укладених за попередні звітні періоди, які продовжують виконуватися, загальна вартість яких перевищує 1 мільйон гривень (предмет договору, виконавець (найменування, ідентифікаційний код юридичної особи, місцезнаходження, прізвище, ім'я та по батькові керівника), вартість договору, ціна за одиницю (за наявності), обсяг платежів за договором у звітному періоді, наявність або відсутність претензій і штрафних санкцій, що виникли в результаті виконання договору, акти виконання договору (акти наданих послуг, приймання-передачі, виконаних робіт) за наявності).

[]{#n37}
Інформація, зазначена в цьому пункті, оприлюднюється щорічно, не пізніше 31 січня року, наступного за звітним роком, та зберігається в режимі вільного доступу протягом трьох років з дня оприлюднення;

[]{#n38}
3) у разі використання коштів загальнообов'язкового державного соціального страхування та коштів Пенсійного фонду:

[]{#n39}
підприємство, установа, організація (найменування, ідентифікаційний код юридичної особи, місцезнаходження, прізвище, ім'я та по батькові керівника), що використовує кошти загальнообов'язкового державного соціального страхування та/або кошти Пенсійного фонду;

[]{#n40}
обсяги надходжень та витрат, затверджені на відповідний рік;

[]{#n41}
обсяги надходжень та витрат за звітний період;

[]{#n42}
інформація про укладені за звітний період договори (предмет договору, виконавець (найменування, ідентифікаційний код юридичної особи, місцезнаходження, прізвище, ім'я та по батькові керівника), вартість договору, ціна за одиницю (за наявності), проведена процедура закупівлі або обґрунтування її відсутності з посиланням на закон, обсяг платежів за договором у звітному періоді, строк дії договору);

[]{#n43}
інформація про стан виконання договорів (предмет договору, виконавець (найменування, ідентифікаційний код юридичної особи, місцезнаходження, прізвище, ім'я та по батькові керівника), вартість договору, ціна за одиницю (за наявності), проведена процедура закупівлі або обґрунтування її відсутності з посиланням на закон, обсяг платежів за договором у звітному періоді, наявність або відсутність претензій і штрафних санкцій, що виникли в результаті виконання договору, акти виконання договору (акти наданих послуг, приймання-передачі, виконаних робіт) за наявності);

[]{#n44}
кількість службових відряджень, у тому числі із зазначенням кількості закордонних відряджень, загальний обсяг витрат на службові відрядження, у тому числі із зазначенням обсягу витрат на закордонні відрядження.

[]{#n45}
Інформація, зазначена в цьому пункті, оприлюднюється щоквартально, не пізніш як за 35 днів після закінчення звітного кварталу, та зберігається в режимі вільного доступу протягом трьох років з дня оприлюднення.

[]{#n46}
2. Інформація, зазначена в цій статті, оприлюднюється на єдиному веб-порталі використання публічних коштів безоплатно та окремо за такими розділами:

[]{#n47}
1) інформація про використання коштів державного і місцевих бюджетів;

[]{#n48}
2) інформація про використання коштів підприємств, отриманих ними від їхньої господарської діяльності;

[]{#n49}
3) інформація про використання коштів Пенсійного фонду;

[]{#n50}
4) інформація про використання коштів загальнообов'язкового державного соціального страхування.

[]{#n51}
3. На єдиному веб-порталі використання публічних коштів у режимі реального часу оприлюднюється також інформація про платіжні трансакції на єдиному казначейському рахунку. Порядок оприлюднення зазначеної інформації визначається Кабінетом Міністрів України.

[]{#n52}
4. Інформація на єдиному веб-порталі використання публічних коштів оприлюднюється у спосіб, що забезпечує вільний безоплатний доступ до неї, можливість анонімного перегляду, копіювання та роздрукування інформації.

[]{#n53}
Інформація, зазначена в цій статті, оприлюднюється також шляхом розміщення на єдиному веб-порталі використання публічних коштів у вигляді наборів даних (електронних документів), організованих у форматі, що дозволяє їх автоматизоване оброблення електронними засобами (машинозчитування) з метою повторного використання.

[]{#n54}
Стаття 4. Відповідальність за порушення вимог цього Закону

[]{#n55}
1. Відповідальність за порушення вимог цього Закону несуть керівники розпорядників та одержувачів коштів державного і місцевих бюджетів, підприємств, органів Пенсійного фонду, а також фондів загальнообов'язкового державного соціального страхування. Зазначені особи несуть відповідальність за такі порушення:

[]{#n56}
1) неоприлюднення інформації відповідно до цього Закону;

[]{#n57}
2) оприлюднення недостовірної, неточної або неповної інформації;

[]{#n58}
3) несвоєчасне оприлюднення інформації.

[]{#n59}
2. У разі вчинення порушень, зазначених у частині першій цієї статті, з вини суб'єкта, уповноваженого Кабінетом Міністрів України на адміністрування єдиного веб-порталу використання публічних коштів, відповідальність несе керівник такого уповноваженого суб'єкта.

[]{#n60}
Розділ II\
ПРИКІНЦЕВІ ТА ПЕРЕХІДНІ ПОЛОЖЕННЯ

[]{#n61}
1. Цей Закон набирає чинності через шість місяців з дня його опублікування.

[]{#n62}
2. До приведення законодавства України у відповідність із цим Законом акти законодавства України застосовуються в частині, що не суперечить цьому Закону.

[]{#n63}
3. Внести зміни до таких законодавчих актів України:

[]{#n64}
1) [абзац перший](/go/80731-10) частини першої статті 212 - 3 Кодексу України про адміністративні правопорушення (Відомості Верховної Ради УРСР, 1984 р., додаток до № 51, ст. 1122) після слів \"законами України \"Про доступ до публічної інформації\" доповнити словами \"Про відкритість використання публічних коштів\".

[]{#n65}
{Підпункт 2 пункту 3 розділу II виключено на підставі Закону [№ 679-VIII від 15.09.2015](/go/679-19) }

[]{#n67}
{Підпункт 3 пункту 3 розділу II виключено на підставі Закону [№ 679-VIII від 15.09.2015](/go/679-19) }

[]{#n69}
4. Кабінету Міністрів України у тримісячний строк з дня опублікування цього Закону:

[]{#n70}
вжити вичерпних заходів для створення і функціонування єдиного веб-порталу використання публічних коштів;

[]{#n71}
затвердити порядок адміністрування єдиного веб-порталу використання публічних коштів;

[]{#n72}
прийняти рішення про визначення суб'єкта, уповноваженого адмініструвати єдиний веб-портал використання публічних коштів;

[]{#n73}
подати Верховній Раді України пропозиції щодо внесення змін до законів, що випливають із цього Закону;

[]{#n74}
привести свої нормативно-правові акти у відповідність із цим Законом;

[]{#n75}
забезпечити приведення нормативно-правових актів міністерств та інших центральних органів виконавчої влади у відповідність із цим Законом.

<div>

[]{#n76}

+-----------------------------------+-----------------------------------+
| Президент України                 | П.ПОРОШЕНКО                       |
+-----------------------------------+-----------------------------------+
| м. Київ\                          | \                                 |
| 11 лютого 2015 року\              |                                   |
| № 183-VIII                        |                                   |
+-----------------------------------+-----------------------------------+

</div>
:::

------------------------------------------------------------------------

::: {align="right"}
© [Офіційний вебпортал парламенту України\
https://www.rada.gov.ua/](https://data.rada.gov.ua)
:::
