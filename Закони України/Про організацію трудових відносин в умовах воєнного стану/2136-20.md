## Верховна Рада України; Закон від 15.03.2022 № 2136-IX

# Про організацію трудових відносин в умовах воєнного стану

#### Стан: Чинний

##### Ідентифікатор: 2136-20

------------------------------------------------------------------------

### Текст документа від 15.03.2022:

::: {#article}
<div>

[]{#n2}

  ---------------
  \[ image \]
  ЗАКОН УКРАЇНИ
  ---------------

</div>

[]{#n3}
Про організацію трудових відносин в умовах воєнного стану

[]{#n4}
Стаття 1. Дія норм законодавства про працю в умовах воєнного стану

[]{#n5}
1. Цей Закон визначає особливості трудових відносини працівників усіх підприємств, установ, організацій в Україні незалежно від форми власності, виду діяльності і галузевої належності, а також осіб, які працюють за трудовим договором з фізичними особами, у період дії воєнного стану, введеного відповідно до [Закону України](/go/389-19) \"Про правовий режим воєнного стану\".

[]{#n6}
2. На період дії воєнного стану вводяться обмеження конституційних прав і свобод людини і громадянина відповідно до [статей 43](/go/254%D0%BA/96-%D0%B2%D1%80), [44](/go/254%D0%BA/96-%D0%B2%D1%80) Конституції України.

[]{#n7}
3. У період дії воєнного стану не застосовуються норми законодавства про працю у частині відносин, врегульованих цим Законом.

[]{#n8}
Стаття 2. Особливості укладення трудового договору в умовах воєнного стану

[]{#n9}
1. У період дії воєнного стану сторони за згодою визначають форму трудового договору.

[]{#n10}
2. При укладенні трудового договору в період дії воєнного стану умова про випробування працівника під час прийняття на роботу може встановлюватися для будь-якої категорії працівників.

[]{#n11}
З метою оперативного залучення до виконання роботи нових працівників, а також усунення кадрового дефіциту та браку робочої сили, у тому числі внаслідок фактичної відсутності працівників, які евакуювалися в іншу місцевість, перебувають у відпустці, простої, тимчасово втратили працездатність або місцезнаходження яких тимчасово невідоме, роботодавець можуть укладати з новими працівниками строкові трудові договори у період дії воєнного стану або на період заміщення тимчасово відсутнього працівника.

[]{#n12}
Стаття 3. Особливості переведення та зміни істотних умов праці в умовах воєнного часу

[]{#n13}
1. У період дії воєнного стану роботодавець має право перевести працівника на іншу роботу, не обумовлену трудовим договором, без його згоди (крім переведення на роботу в іншу місцевість, на території якої тривають активні бойові дії), якщо така робота не протипоказана працівникові за станом здоров'я, лише для відвернення або ліквідації наслідків бойових дій, а також інших обставин, що ставлять або можуть становити загрозу життю чи нормальним життєвим умовам людей, з оплатою праці за виконану роботу не нижче середньої заробітної плати за попередньою роботою.

[]{#n14}
2. У період дії воєнного стану норми [частини третьої](/go/322-08) статті 32 Кодексу законів про працю України та інших законів України щодо повідомлення працівника про зміну істотних умов праці не застосовуються.

[]{#n15}
Стаття 4. Особливості розірвання трудового договору з ініціативи працівника

[]{#n16}
1. У зв'язку з веденням бойових дій у районах, в яких розташоване підприємство, установа, організація, та існування загрози для життя і здоров'я працівника він може розірвати трудовий договір за власною ініціативою у строк, зазначений у його заяві (крім випадків примусового залучення до суспільно корисних робіт в умовах воєнного стану, залучення до виконання робіт на об'єктах критичної інфраструктури).

[]{#n17}
Стаття 5. Особливості розірвання трудового договору з ініціативи роботодавця

[]{#n18}
1. У період дії воєнного стану допускається звільнення працівника з ініціативи роботодавця у період його тимчасової непрацездатності, а також у період перебування працівника у відпустці (крім відпустки у зв'язку вагітністю та пологами та відпустки для догляду за дитиною до досягнення нею трирічного віку) із зазначенням дати звільнення, яка є першим робочим днем, наступним за днем закінчення тимчасової непрацездатності, зазначеним у документі про тимчасову непрацездатність, або першим робочим днем після закінчення відпустки.

[]{#n19}
2. У період дії воєнного стану норми [статті 43](/go/322-08) Кодексу законів про працю України не застосовуються, крім випадків звільнення працівників підприємств, установ або організацій, обраних до профспілкових органів.

[]{#n20}
Стаття 6. Особливості встановлення та обліку часу роботи та часу відпочинку

[]{#n21}
1. Нормальна тривалість робочого часу працівників у період воєнного стану не може перевищувати 60 годин на тиждень.

[]{#n22}
2. Для працівників, яким відповідно до законодавства встановлюється скорочена тривалість робочого часу, тривалість робочого часу не може перевищувати 50 годин на тиждень.

[]{#n23}
3. П'ятиденний або шестиденний робочий тиждень встановлюється роботодавцем за рішенням військового командування разом із військовими адміністраціями (у разі їх утворення).

[]{#n24}
4. Час початку і закінчення щоденної роботи (зміни) визначається роботодавцем.

[]{#n25}
5. Тривалість щотижневого безперервного відпочинку може бути скорочена до 24 годин.

[]{#n26}
6. У період дії воєнного стану не застосовуються норми [статті 53](/go/322-08) (тривалість роботи напередодні святкових, неробочих і вихідних днів), [частини першої](/go/322-08) статті 65, частин [третьої - п'ятої](/go/322-08) статті 67 та [статей 71-73](/go/322-08) (святкові і неробочі дні) Кодексу законів про працю України.

[]{#n27}
Стаття 7. Особливості організації кадрового діловодства та архівного зберігання кадрових документів у роботодавця

[]{#n28}
1. У період дії воєнного стану порядок організації кадрового діловодства та архівного зберігання кадрових документів у районах активних бойових дій визначається роботодавцем самостійно, за умови забезпечення ведення достовірного обліку виконуваної працівником роботи та обліку витрат на оплату праці.

[]{#n29}
Стаття 8. Робота в нічний час

[]{#n30}
1. У період дії воєнного стану не залучаються до роботи в нічний час без їх згоди: вагітні жінки і жінки, які мають дитину віком до одного року, особи з інвалідністю, яким за медичними рекомендаціями протипоказана така робота.

[]{#n31}
2. У період дії воєнного стану норми частин [першої](/go/322-08) і [другої](/go/322-08) статті 54 Кодексу законів про працю України не застосовуються.

[]{#n32}
Стаття 9. Особливості залучення до роботи деяких категорій працівників

[]{#n33}
1. У період дії воєнного стану дозволяється застосування праці жінок (крім вагітних жінок і жінок, які мають дитину віком до одного року) за їхньою згодою на важких роботах і на роботах із шкідливими або небезпечними умовами праці, а також на підземних роботах.

[]{#n34}
2. Працівники, які мають дітей (крім випадків, визначених [статтею 8](#n29) цього Закону), у період дії воєнного стану можуть залучатися за їхньою згодою до нічних і надурочних робіт, робіт у вихідні, святкові і неробочі дні, направлятися у відрядження.

[]{#n35}
Стаття 10. Оплата праці

[]{#n36}
1. Заробітна плата виплачується працівнику на умовах, визначених трудовим договором.

[]{#n37}
2. Роботодавець повинен вживати всіх можливих заходів для забезпечення реалізації права працівників на своєчасне отримання заробітної плати.

[]{#n38}
3. Роботодавець звільняється від відповідальності за порушення зобов'язання щодо строків оплати праці, якщо доведе, що це порушення сталося внаслідок ведення бойових дій або дії інших обставин непереборної сили.

[]{#n39}
Звільнення роботодавця від відповідальності за несвоєчасну оплату праці не звільняє його від обов'язку виплати заробітної плати.

[]{#n40}
4. У разі неможливості своєчасної виплати заробітної плати внаслідок ведення бойові дії, строк виплати заробітної плати може бути відтермінований до моменту відновлення діяльності підприємства.

[]{#n41}
Стаття 11. Зупинення дії окремих положень колективного договору.

[]{#n42}
1. На період воєнного стану дія окремих положень колективного договору може бути зупинена за ініціативою роботодавця

[]{#n43}
Стаття 12. Відпустки

[]{#n44}
1. У період дії воєнного стану щорічна основна оплачувана відпустка надається працівникам тривалістю 24 календарні дні.

[]{#n45}
2. У період дії воєнного стану роботодавець може відмовити працівнику у наданні будь-якого виду відпусток (крім відпустки у зв'язку вагітністю та пологами та відпустки для догляду за дитиною до досягнення нею трирічного віку), якщо такий працівник залучений до виконання робіт на об'єктах критичної інфраструктури.

[]{#n46}
3. Протягом періоду дії воєнного стану роботодавець на прохання працівника може надавати йому відпустку без збереження заробітної плати без обмеження строку, встановленого [частиною першою](/go/504/96-%D0%B2%D1%80) статті 26 Закону України \"Про відпустки\".

[]{#n47}
Стаття 13. Призупинення дії трудового договору

[]{#n48}
1. Призупинення дії трудового договору - це тимчасове припинення роботодавцем забезпечення працівника роботою і тимчасове припинення працівником виконання роботи за укладеним трудовим договором.

[]{#n49}
Дія трудового договору може бути призупинена у зв'язку з військовою агресією проти України, що виключає можливість надання та виконання роботи.

[]{#n50}
Призупинення дії трудового договору не тягне за собою припинення трудових відносин.

[]{#n51}
2. Призупинення дії трудового договору роботодавець та працівник за можливості мають повідомити один одного у будь-який доступний спосіб.

[]{#n52}
[3.](#n60) Відшкодування заробітної плати, гарантійних та компенсаційних виплат працівникам на час призупинення дії трудового у повному обсязі покладається на державу, що здійснює військову агресію проти України.

[]{#n53}
Стаття 14. Діяльність профспілок

[]{#n54}
1. У межах своєї діяльності професійні спілки повинні максимально сприяти забезпеченню обороноздатності держави та забезпечувати громадський контроль за мінімальними трудовими гарантіями, передбаченими цим Законом.

[]{#n55}
2. На період дії воєнного стану призупиняється дія [статті 44](/go/1045-14) Закону України \"Про професійні спілки, їх права та гарантії діяльності\" та відповідні норми колективних договорів.

[]{#n56}
ПРИКІНЦЕВІ ПОЛОЖЕННЯ

[]{#n57}
1. Цей Закон набирає чинності з дня, наступного за днем його опублікування.

[]{#n58}
2. [Главу XIX](/go/322-08) \"Прикінцеві положення\" Кодексу законів про працю України (Відомості Верховної Ради УРСР, 1971 р., додаток до № 50, ст. 375) доповнити пунктом 2 такого змісту:

[]{#n59}
\"2. Під час дії воєнного стану, введеного відповідно до [Закону України](/go/389-19) \"Про правовий режим воєнного стану\", діють обмеження та особливості організації трудових відносин, встановлені Законом України \"Про організацію трудових відносин в умовах воєнного стану\".

[]{#n60}
3. Цей Закон діє протягом воєнного стану, введеного відповідно до [Закону України](/go/389-19) \"Про правовий режим воєнного стану\", та втрачає чинність з дня припинення або скасування воєнного стану, крім [частини третьої](#n52) статті 13 цього Закону, яка втрачає чинність з моменту завершення виплати державою, що здійснює військову агресію проти України, відшкодування заробітної плати, гарантійних та компенсаційних виплат працівникам.

<div>

[]{#n61}

+-----------------------------------+-----------------------------------+
| Президент України                 | В. ЗЕЛЕНСЬКИЙ                     |
+-----------------------------------+-----------------------------------+
| м. Київ\                          | \                                 |
| 15 березня 2022 року\             |                                   |
| № 2136-IX                         |                                   |
+-----------------------------------+-----------------------------------+

</div>
:::

------------------------------------------------------------------------

::: {align="right"}
© [Офіційний вебпортал парламенту України\
https://www.rada.gov.ua/](https://data.rada.gov.ua)
:::
