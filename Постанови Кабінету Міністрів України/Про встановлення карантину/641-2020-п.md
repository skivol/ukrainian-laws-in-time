               Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2

Кабінет Міністрів України; Постанова, Перелік, Порядок від 22.07.2020 № 641
---------------------------------------------------------------------------

Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2
==============================================================================================================================================================================================

#### Стан: Чинний

##### Ідентифікатор: 641-2020-п

* * *

### Текст документа від 09.09.2020:

\[ image \]

КАБІНЕТ МІНІСТРІВ УКРАЇНИ  
ПОСТАНОВА

від 22 липня 2020 р. № 641  
Київ

Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2

{Із змінами, внесеними згідно з Постановами КМ  
[№ 712 від 12.08.2020](/go/712-2020-%D0%BF)  
[№ 757 від 27.08.2020](/go/757-2020-%D0%BF)  
[№ 760 від 26.08.2020](/go/760-2020-%D0%BF)  
[№ 791 від 02.09.2020](/go/791-2020-%D0%BF)}

Відповідно до [статті 29](/go/1645-14) Закону України “Про захист населення від інфекційних хвороб” Кабінет Міністрів України постановляє:

1\. Установити з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2 (далі - COVID-19), з 1 серпня до 31 жовтня 2020 р. на території Автономної Республіки Крим, Вінницької, Волинської, Дніпропетровської, Донецької, Житомирської, Закарпатської, Запорізької, Івано-Франківської, Кіровоградської, Київської, Луганської, Львівської, Миколаївської, Одеської, Полтавської, Рівненської, Сумської, Тернопільської, Харківської, Херсонської, Хмельницької, Черкаської, Чернівецької, Чернігівської областей, м. Києва, м. Севастополя (далі - регіони) карантин, продовживши на всій території України дію карантину, встановленого постановами Кабінету Міністрів України від 11 березня 2020 р. [№ 211](/go/211-2020-%D0%BF) “Про запобігання поширенню на території України гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 23, ст. 896, № 30, ст. 1061) та від 20 травня 2020 р. [№ 392](/go/392-2020-%D0%BF) “Про встановлення карантину з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 43, ст. 1394, № 52, ст. 1626).

{Пункт 1 із змінами, внесеними згідно з Постановою КМ [№ 760 від 26.08.2020](/go/760-2020-%D0%BF) }

2\. Залежно від епідемічної ситуації в регіоні або районі чи місті обласного значення (далі - окремі адміністративно-територіальні одиниці регіону) встановлюється “зелений”, “жовтий”, “помаранчевий” або “червоний” рівень епідемічної небезпеки поширення COVID-19 (далі - рівень епідемічної небезпеки).

{Пункт 2 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

3\. Рівень епідемічної небезпеки встановлюється за результатом оцінки епідемічних показників та визначається рішенням Державної комісії з питань техногенно-екологічної безпеки та надзвичайних ситуацій, яке розміщується на офіційному інформаційному порталі Кабінету Міністрів України (за посиланням http://covid19.gov.ua).

4\. “Жовтий”, “помаранчевий” або “червоний” рівень епідемічної небезпеки встановлюється на території регіону, в якому наявне значне поширення COVID-19.

Рівень епідемічної небезпеки може змінюватися для всієї території регіону або території окремих адміністративно-територіальних одиниць регіону.

В регіоні, щодо якого відсутнє рішення Державної комісії з питань техногенно-екологічної безпеки та надзвичайних ситуацій про встановлення рівня епідемічної небезпеки, застосовуються протиепідемічні заходи, передбачені для “зеленого” рівня епідемічної небезпеки.

5\. Регіоном із значним поширенням COVID-19 вважається регіон, в якому наявна хоча б одна з таких ознак:

завантаженість ліжок у закладах охорони здоров’я, визначених для госпіталізації пацієнтів з підтвердженим випадком COVID-19, становить більш як 50 відсотків протягом п’яти днів підряд;

середня кількість тестувань методом полімеразної ланцюгової реакції та імуноферментного аналізу становить менш як 24 тестування на 100 тис. населення протягом останніх семи днів;

показник захворюваності на COVID-19 за 14 днів на 100 тис. населення перевищує базовий рівень захворюваності.

Базовий рівень захворюваності на COVID-19 становить 40 нових випадків на 100 тис. населення за 14 днів.

{Пункт 5 в редакції Постанови КМ [№ 712 від 12.08.2020](/go/712-2020-%D0%BF) }

6\. Державна комісія з питань техногенно-екологічної безпеки та надзвичайних ситуацій раз на сім днів приймає рішення про встановлення на території регіону або окремих адміністративно-територіальних одиниць регіону рівня епідемічної небезпеки “жовтий”, “помаранчевий” або “червоний”.

Рішення про послаблення “червоного”, “помаранчевого” та “жовтого” рівня епідемічної небезпеки не може бути переглянуто раніше ніж через 14 днів з дня встановлення такого рівня епідемічної небезпеки.

{Пункт 6 в редакції Постанови КМ [№ 712 від 12.08.2020](/go/712-2020-%D0%BF) }

7\. У разі завантаженості ліжок у закладах охорони здоров’я регіону, визначених керівником робіт з ліквідації наслідків надзвичайної ситуації медико-біологічного характеру державного рівня, пов’язаної з поширенням на території України гострої респіраторної хвороби COVID-19, спричиненої коронавірусом SARS-CoV-2, для госпіталізації пацієнтів з підтвердженим випадком COVID-19 протягом п’яти днів підряд на території всього регіону встановлюється рівень епідемічної небезпеки:

“помаранчевий” - у разі завантаженості від 50 до 75 відсотків кількості ліжок;

“червоний” - у разі завантаженості 75 і більше відсотків кількості ліжок.

У разі проведення в регіоні тестувань методом полімеразної ланцюгової реакції та імуноферментного аналізу протягом п’яти днів підряд у кількості меншій, ніж 24 на 100 тис. населення щоденно, на території регіону встановлюється “помаранчевий” рівень епідемічної небезпеки.

{Пункт 7 в редакції Постанови КМ [№ 712 від 12.08.2020](/go/712-2020-%D0%BF) }

8\. У регіоні з показником захворюваності на COVID-19 меншим, ніж базовий, встановлюється “зелений” рівень епідемічної небезпеки.

У разі перевищення в регіоні базового рівня захворюваності на 100 тис. населення на території окремих адміністративно-територіальних одиниць регіону встановлюються такі рівні епідемічної небезпеки:

Рівень епідемічної небезпеки

Райони, міста обласного значення з кількістю населення менше 70 тис. осіб, обласні центри, м. Київ, м. Севастополь

Райони, міста обласного значення з кількістю населення 70 тис. осіб і більше

“Жовтий”

від 40 до 120

від 40 до 80

“Помаранчевий”

від 120 до 240

від 80 до 160

“Червоний”

більше 240

більше 160

У разі коли на території окремих адміністративно-територіальних одиниць регіону, чисельність населення яких становить 75 та більше відсотків всього населення регіону, встановлено “помаранчевий” або “червоний” рівень епідемічної небезпеки, “помаранчевий” рівень епідемічної небезпеки встановлюється на території такого регіону в цілому.

У разі коли “червоний” рівень епідемічної небезпеки встановлено на території окремих адміністративно-територіальних одиниць регіону, чисельність населення яких становить 75 та більше відсотків всього населення регіону, “червоний” рівень епідемічної небезпеки встановлюється на території такого регіону в цілому.

{Пункт 8 в редакції Постанови КМ [№ 712 від 12.08.2020](/go/712-2020-%D0%BF) }

9\. У разі виникнення спалаху захворювання внаслідок реєстрації епідемічно пов’язаних між собою випадків (в місцях спільного проживання, спільного навчання тощо) рішення щодо встановлення рівня епідемічної небезпеки приймається з урахуванням епідемічної доцільності.

10\. На території України на період дії карантину забороняється:

1) перебування в громадських будинках і спорудах, громадському транспорті без вдягнутих засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно;

2) перебування на вулицях без документів, що посвідчують особу, підтверджують громадянство чи її спеціальний статус, без посвідчення про взяття на облік бездомної особи, довідки про звернення за захистом в Україні;

{Підпункт 2 пункту 10 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

3) самовільно залишати місця самоізоляції, обсервації.

{Підпункт 4 пункту 10 виключено на підставі Постанови КМ [№ 757 від 27.08.2020](/go/757-2020-%D0%BF) }

{Підпункт 5 пункту 10 виключено на підставі Постанови КМ [№ 757 від 27.08.2020](/go/757-2020-%D0%BF) }

10 - 1 . На час дії карантину в період з 00 год. 00 хв. 28 серпня 2020 р. до 00 год. 00 хв. 28 вересня 2020 р. забороняється:

1) в’їзд на територію України іноземцям та особам без громадянства, крім таких осіб, які:

є одним із подружжя, батьками, дітьми, бабою або дідом громадянина України;

{Абзац другий підпункту 1 пункту 10 - 1 в редакції Постанови КМ [№ 791 від 02.09.2020](/go/791-2020-%D0%BF) }

{Абзац третій підпункту 1 пункту 10 - 1 виключено на підставі Постанови КМ [№ 791 від 02.09.2020](/go/791-2020-%D0%BF) }

прибувають в Україну з метою навчання у закладах вищої освіти;

{Абзац четвертий підпункту 1 пункту 10 - 1 в редакції Постанови КМ [№ 791 від 02.09.2020](/go/791-2020-%D0%BF) }

проходять військову службу у Збройних Силах;

постійно або тимчасово проживають на території України та мають посвідку на постійне проживання або посвідку на тимчасове проживання;

визнані біженцями або особами, які потребують додаткового захисту;

мають дозвіл на застосування праці іноземців та осіб без громадянства;

є працівниками дипломатичних представництв та консульських установ іноземних держав, представництв офіційних міжнародних місій, організацій, акредитованих в Україні, та членів їх сімей;

є главами та членами офіційних делегацій іноземних держав, співробітниками міжнародних організацій, а також особами, які їх супроводжують, та в’їжджають в Україну на запрошення Президента України, Верховної Ради України, Кабінету Міністрів України, Офісу Президента України, Міністерства закордонних справ;

є особами, які прибувають в Україну на запрошення Міністерства закордонних справ;

є водіями та/або членами екіпажу вантажних транспортних засобів, автобусів, що здійснюють регулярні перевезення, членами екіпажів повітряних, морських і річкових суден, членами поїзних і локомотивних бригад;

є інструкторами збройних сил держав - членів НАТО та держав - учасниць програми НАТО “Партнерство заради миру”, які беруть участь у заходах з підготовки підрозділів Збройних Сил або прибувають на запрошення Міністерства оборони;

є діячами культури, що прибувають на запрошення закладу культури разом з однією особою, що супроводжує кожного з них;

прибувають для участі в офіційних спортивних змаганнях, що проходять на території України, та супроводжуючих їх осіб;

є технічними спеціалістами, які прибувають в Україну на запрошення представників українських підприємств;

є особами, що здійснюють перевезення гемопоетичних стовбурових клітин для трансплантації;

прибувають на лікування до закладів охорони здоров’я України.

Іноземцям та особам без громадянства, яким згідно з підпунктом 1 цього пункту заборонено в’їзд на територію України, за наявності підстав гуманітарного характеру Голова Державної прикордонної служби може дозволити перетнути державний кордон.

Іноземці та особи без громадянства, які перетинають державний кордон на в’їзд в Україну (крім іноземців, осіб без громадянства, які постійно проживають на території України, та осіб, яких визнано біженцями, або осіб, які потребують додаткового захисту, працівників дипломатичних представництв та консульських установ іноземних держав, представництв офіційних міжнародних місій, організацій, акредитованих в Україні, та членів їх сімей, військовослужбовців (підрозділів) збройних сил держав - членів НАТО та держав - учасниць [програми НАТО](/go/950_001) [“Партнерство заради миру”](/go/950_001), які беруть участь у заходах з підготовки підрозділів Збройних Сил), повинні мати поліс (свідоцтво, сертифікат) страхування, що виданий страховою компанією, яка зареєстрована в Україні, або іноземною страховою компанією, яка має представництво на території України чи договірні відносини із страховою компанією - партнером на території України (асистанс), та покриває витрати, пов’язані з лікуванням COVID-19, обсервацією, та діє на строк перебування в Україні;

2) перетинання контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них іноземцями та особами без громадянства без наявного поліса (свідоцтва, сертифіката) страхування, що виданий страховою компанією, яка зареєстрована в Україні, або іноземною страховою компанією, яка має представництво на території України чи договірні відносини із страховою компанією - партнером на території України (асистанс), та покриває витрати, пов’язані з лікуванням COVID-19, та діє на строк перебування в Україні.

Уповноважена службова особа підрозділу охорони державного кордону відмовляє іноземцям та особам без громадянства:

у перетинанні державного кордону в порядку, визначеному [статтею 14](/go/1710-17) Закону України “Про прикордонний контроль”, у випадках, визначених у підпункті 1 цього пункту;

у в’їзді на тимчасово окуповані території в Донецькій та Луганській областях, Автономної Республіки Крим та м. Севастополя та виїзді з них згідно з [Порядком в’їзду та тимчасово окуповану територію України та виїзду з неї](/go/367-2015-%D0%BF), затвердженим постановою Кабінету Міністрів України від 4 червня 2015 р. № 367 (Офіційний вісник України, 2015 р., № 46, ст. 1485), та [Порядком в’їзду осіб, переміщення товарів на тимчасово окуповані території у Донецькій та Луганській областях і виїзду осіб, переміщення товарів з таких територій](/go/815-2019-%D0%BF), затвердженим постановою Кабінету Міністрів України від 17 липня 2019 р. № 815 (Офіційний вісник України, 2019 р., № 70, ст. 2446), у випадку, визначеному в підпункті 2 цього пункту.

{Постанову доповнено пунктом 10 - 1 згідно з Постановою КМ [№ 757 від 27.08.2020](/go/757-2020-%D0%BF) }

11\. На території регіону (адміністративно-територіальної одиниці), на якій установлено “зелений” рівень епідемічної небезпеки, забороняється:

1) проведення масових (культурних, спортивних, розважальних, соціальних, релігійних, рекламних та інших) заходів за участю більше однієї особи на 5 кв. метрів площі будівлі або території (якщо захід проводиться на відкритому повітрі), а також діяльність кінотеатрів та закладів культури з наповненістю кінозалів або залів понад 50 відсотків місць у кожному окремому кінозалі або залі. Організатор заходу є відповідальним за дотримання між учасниками фізичної дистанції не менше ніж 1,5 метра у разі проведення заходу із розміщенням учасників стоячи;

2) здійснення регулярних та нерегулярних перевезень пасажирів автомобільним транспортом, зокрема перевезень пасажирів на міських автобусних маршрутах у режимі маршрутного таксі, в електричному (трамвай, тролейбус), залізничному транспорті, у міському, приміському, міжміському, внутрішньообласному та міжобласному сполученні, в кількості більшій, ніж кількість місць для сидіння, що передбачена технічною характеристикою транспортного засобу, визначена в реєстраційних документах на цей транспортний засіб.

Перевізник несе відповідальність за забезпечення водіїв засобами індивідуального захисту, зокрема респіраторами або захисними масками, та здійснює контроль за використанням засобів індивідуального захисту, зокрема респіраторів або захисних масок пасажирами під час перевезення, у тому числі виготовлених самостійно;

3) проведення концертів (крім тих, які проводяться закладами культури, для яких концертна діяльність протягом останнього року є основним видом діяльності), дискотек, робота розважальних закладів (нічних клубів), діяльність закладів громадського харчування із організацією дозвілля (ресторанів, кафе, барів, закусочних, їдалень, кафетеріїв, буфетів тощо).

{Пункт 11 доповнено підпунктом 3 згідно з Постановою КМ [№ 760 від 26.08.2020](/go/760-2020-%D0%BF) }

12\. На території регіону (адміністративно-територіальної одиниці), на якій установлено “жовтий” рівень епідемічної небезпеки, додатково до протиепідемічних обмежень, установлених для “зеленого” рівня епідемічної небезпеки, забороняється:

1) відвідування сторонніми особами установ і закладів соціального захисту, в яких тимчасово або постійно проживають/перебувають громадяни похилого віку, ветерани війни і праці, особи з інвалідністю, особи із стійкими інтелектуальними або психічними порушеннями, установ і закладів, що надають соціальні послуги сім’ям/особам, які перебувають у складних життєвих обставинах, крім установ і закладів, які надають соціальні послуги екстрено (кризово);

2) діяльність хостелів;

3) роботу після 24-ї та до 7-ї години суб’єктів господарювання з надання послуг громадського харчування без організації дозвілля (ресторанів, кафе, барів, закусочних, їдалень, кафетеріїв, буфетів тощо), крім діяльності з надання послуг громадського харчування із здійсненням адресної доставки замовлень та замовлень на винос.

{Підпункт 3 пункту 12 в редакції Постанови КМ [№ 760 від 26.08.2020](/go/760-2020-%D0%BF) }

{Підпункт 4 пункту 12 виключено на підставі Постанови КМ [№ 760 від 26.08.2020](/go/760-2020-%D0%BF) }

{Пункт 12 в редакції Постанови КМ [№ 712 від 12.08.2020](/go/712-2020-%D0%BF) }

13\. На території регіону (адміністративно-територіальної одиниці), на якій установлено “зелений” та “жовтий” рівень епідемічної небезпеки, дозволяється проведення спортивних заходів спортсменів національних збірних команд України з олімпійських, неолімпійських, національних видів спорту, видів спорту осіб з інвалідністю та спортсменів командних ігрових видів спорту професійних спортивних клубів за умови дотримання учасниками таких заходів відповідних санітарних і протиепідемічних заходів та здійснення обов’язкового щоденного контролю стану здоров’я учасників.

14\. На території регіону (адміністративно-територіальної одиниці), на якій установлено “помаранчевий” рівень епідемічної небезпеки, додатково до протиепідемічних обмежень, передбачених для “зеленого” та “жовтого” рівня епідемічної небезпеки, забороняється:

1) проведення масових (культурних, спортивних, соціальних, релігійних, рекламних та інших) заходів за участю більш як 220 осіб та більше однієї особи на 10 кв. метрів площі будівлі або території (якщо захід проводиться на відкритому повітрі), де проводиться захід;

{Підпункт 1 пункту 14 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

2) діяльність закладів, що надають послуги з розміщення, крім готелів;

{Підпункт 3 пункту 14 виключено на підставі Постанови КМ [№ 712 від 12.08.2020](/go/712-2020-%D0%BF) }

4) відвідування закладів освіти здобувачами освіти групами кількістю більш як 20 осіб, крім закладів дошкільної, загальної середньої, позашкільної та спеціалізованої мистецької освіти;

{Підпункт 4 пункту 14 в редакції Постанови КМ [№ 712 від 12.08.2020](/go/712-2020-%D0%BF) }

5) проведення закладами охорони здоров’я планових заходів з госпіталізації, крім:

надання медичної допомоги внаслідок ускладненого перебігу вагітності та пологів;

надання медичної допомоги вагітним, роділлям, породіллям, новонародженим;

надання медичної допомоги у спеціалізованих відділеннях закладів охорони здоров’я пацієнтам з онкологічними захворюваннями;

надання паліативної медичної допомоги у стаціонарних умовах;

проведення інших невідкладних і термінових заходів з госпіталізації, якщо внаслідок їх перенесення (відтермінування) існує значний ризик для життя або здоров’я людей.

Пацієнти, яким надається медична допомога у зв’язку з проведенням планових заходів з госпіталізації, підлягають обов’язковому тестуванню на COVID-19 відповідно до стандартів Міністерства охорони здоров’я;

6) діяльність спортивних залів, фітнес-центрів, крім спортивних залів, фітнес-центрів, які здійснюють приймання відвідувачів не більше однієї особи на 10 кв. метрів приміщення;

{Підпункт 6 пункту 14 в редакції Постанови КМ [№ 712 від 12.08.2020](/go/712-2020-%D0%BF) }

7) приймання дітей до дитячих закладів оздоровлення та відпочинку.

У разі встановлення помаранчевого рівня епідемічної небезпеки під час оздоровчої зміни в дитячому закладі оздоровлення та відпочинку робота такого закладу триває до кінця зазначеної зміни з дотриманням протиепідемічних заходів;

8) оздоровлення та відпочинок дітей за межами зазначеної території;

9) відвідування пунктів (місць) тимчасового тримання осіб, пунктів тимчасового перебування іноземців та осіб без громадянства, які незаконно перебувають в Україні, та пунктів тимчасового розміщення біженців, крім осіб, які надають правову допомогу особам, які перебувають в таких пунктах;

{Пункт 14 доповнено підпунктом 9 згідно з Постановою КМ [№ 712 від 12.08.2020](/go/712-2020-%D0%BF) }

10) перевезення пасажирів автомобільним (крім таксі) та міським електричним транспортом у міському, приміському, міжміському, міжрайонному сполученні у кількості більш як 50 відсотків кількості місць для сидіння, передбачених технічною характеристикою транспортного засобу або визначених в реєстраційних документах на цей транспортний засіб, за умови розсадки пасажирів з вільним місцем поруч, спереду, позаду;

{Пункт 14 доповнено підпунктом 10 згідно з Постановою КМ [№ 712 від 12.08.2020](/go/712-2020-%D0%BF) }

11) приймання відвідувачів закладами торговельного (у тому числі в магазинах, що розташовані у торговельно-розважальних центрах) і побутового обслуговування населення, крім випадків забезпечення перебування у приміщенні не більше одного відвідувача на 10 кв. метрів торговельної площі;

{Пункт 14 доповнено підпунктом 11 згідно з Постановою КМ [№ 712 від 12.08.2020](/go/712-2020-%D0%BF) }

12) діяльність з надання послуг громадського харчування, крім випадків приймання відвідувачів із забезпеченням наповненості не більш як на 50 відсотків посадкових місць у приміщенні закладу.

{Пункт 14 доповнено підпунктом 12 згідно з Постановою КМ [№ 712 від 12.08.2020](/go/712-2020-%D0%BF) }

15\. На території регіону (адміністративно-територіальної одиниці), на якій установлено “червоний” рівень епідемічної небезпеки, додатково до протиепідемічних обмежень, передбачених для “зеленого”, “жовтого” та “помаранчевого” рівня епідемічної небезпеки, забороняються:

1) регулярні та нерегулярні перевезення пасажирів автомобільним, залізничним транспортом, міським електротранспортом, метрополітеном у міському сполученні, крім перевезення:

{Абзац перший підпункту 1 пункту 15 в редакції Постанови КМ [№ 712 від 12.08.2020](/go/712-2020-%D0%BF) }

легковими автомобілями, кількість пасажирів, включаючи водія, в яких не більше п’яти осіб без урахування осіб віком до 14 років;

службовими та/або орендованими автомобільними транспортними засобами підприємств, закладів та установ за умови забезпечення водіїв та пасажирів під час таких перевезень засобами індивідуального захисту в межах кількості місць для сидіння і виключно за маршрутами руху, про які поінформовано не менше ніж за два дні органи Національної поліції;

1 - 1 ) посадка пасажирів у транспорт приміського, міжміського, внутрішньообласного та міжобласного сполучення;

{Пункт 15 доповнено підпунктом 1 - 1 згідно з Постановою КМ [№ 712 від 12.08.2020](/go/712-2020-%D0%BF) }

2) відвідування закладів освіти здобувачами освіти;

3) приймання відвідувачів суб’єктами господарювання, які провадять діяльність у сферах культури, кінотеатрів, закладів громадського харчування (ресторанів, кафе тощо), торговельно-розважальних центрів, інших закладів розважальної діяльності, спортивних залів, фітнес-центрів, торговельного і побутового обслуговування населення, крім:

{Абзац перший підпункту 3 пункту 15 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

торгівлі продуктами харчування, пальним, засобами гігієни, лікарськими засобами та виробами медичного призначення, ветеринарними препаратами, кормами, пестицидами та агрохімікатами, насінням і садивним матеріалом;

провадження банківської та страхової діяльності, а також медичної практики, ветеринарної практики, діяльності автозаправних комплексів, діяльності з технічного обслуговування та ремонту транспортних засобів, технічного обслуговування реєстраторів розрахункових операцій, діяльності з ремонту комп’ютерів, побутових виробів і предметів особистого вжитку, об’єктів поштового зв’язку;

торговельної діяльності та діяльності з надання послуг громадського харчування із застосуванням адресної доставки замовлень;

4) відвідування отримувачами соціальних або реабілітаційних послуг установ і закладів, що надають соціальні або реабілітаційні послуги сім’ям, особам, що перебувають у складних життєвих обставинах (тимчасове, денне перебування), крім установ і закладів, які надають соціальні послуги екстрено (кризово), центрів обліку бездомних осіб, мобільних бригад соціально-психологічної допомоги, соціального патрулювання.

16\. На території регіону або окремої адміністративно-територіальної одиниці регіону, на якій установлено “жовтий”, “помаранчевий” та “червоний” рівень епідемічної небезпеки, додатково можуть застосовуватись обмежувальні протиепідемічні заходи, визначені рішенням Державної комісії з питань техногенно-екологічної безпеки та надзвичайних ситуацій або органів державної влади та органів місцевого самоврядування.

{Пункт 16 в редакції Постанови КМ [№ 712 від 12.08.2020](/go/712-2020-%D0%BF) }

17\. Головним державним санітарним лікарем України розробляються та затверджуються протиепідемічні заходи, які визначають особливості провадження діяльності суб’єктами господарювання на період карантину.

18\. Самоізоляція здійснюється з метою запобігання поширенню COVID-19 та зменшення кількості хворих з тяжким перебігом COVID-19.

19\. З метою протидії поширенню COVID-19 та моніторингу самоізоляції використовується електронний сервіс “Дій вдома” Єдиного державного веб-порталу електронних послуг (далі - система).

20\. Самоізоляції підлягають:

1) особи, які мали контакт з пацієнтом з підтвердженим випадком COVID-19, крім осіб, які під час виконання службових обов’язків використовували засоби індивідуального захисту відповідно до рекомендацій щодо їх застосування;

2) особи з підозрою на інфікування або з підтвердженим діагнозом захворювання на COVID-19 у легкій формі за умови, що особа не потребує госпіталізації;

3) громадяни України, що перетинають державний кордон та прибули з держави із значним поширенням COVID-19, крім таких осіб, якщо немає підстав вважати, що вони були в контакті із хворою на COVID-19 особою:

осіб, які не досягли 12 років;

працівників дипломатичних представництв та консульських установ іноземних держав, представництв офіційних міжнародних місій, організацій, акредитованих в Україні, та членів їх сімей;

членів офіційних урядових та інших делегацій України, які повертаються в Україну після здійснення короткотермінових відряджень за кордон з метою участі в міжнародних консультаціях, переговорах, конференціях, сесіях органів міжнародних організацій, засіданнях міжурядових комісій, інших спільних міждержавних органів;

водіїв та членів екіпажу вантажних транспортних засобів, автобусів, що здійснюють регулярні перевезення, членів екіпажів повітряних, морських і річкових суден, членів поїзних і локомотивних бригад;

осіб, що здійснюють перевезення гемопоетичних стовбурових клітин для трансплантації;

осіб, які мають негативний результат тестування на COVID-19 методом полімеразної ланцюгової реакції, який проведено не більш як за 48 годин до перетинання кордону;

4) особи, які прибувають з тимчасово окупованих територій у Донецькій та Луганській областях, Автономної Республіки Крим та м. Севастополя, крім таких осіб, якщо немає підстав вважати, що вони були в контакті із хворою на COVID-19 особою:

осіб, які не досягли 12 років;

працівників представництв офіційних міжнародних місій, організацій, акредитованих в Україні;

5) особи з підтвердженим діагнозом COVID-19, виписані із закладу охорони здоров’я, до моменту одужання відповідно до галузевих стандартів у сфері охорони здоров’я.

{Пункт 20 доповнено новим абзацом згідно з Постановою КМ [№ 760 від 26.08.2020](/go/760-2020-%D0%BF) }

Державою із значним поширенням COVID-19 є держава, в якій кількість нових випадків реєстрації хвороби COVID-19 на 100 тис. населення за останні 14 днів перевищує кількість таких випадків в Україні.

Перелік держав із значним поширенням COVID-19 формується Міністерством охорони здоров’я та переглядається кожні сім днів.

Особа, яка підлягає самоізоляції у зв’язку з перетинанням державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них, зобов’язана встановити та активувати мобільний додаток системи “Дія” (далі - мобільний додаток). У разі неможливості встановлення такого мобільного додатка особа підлягає обсервації.

Самоізоляція, обсервація особи у зв’язку з перетинанням державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них припиняється в разі одержання негативного результату тестування на COVID-19 методом полімеразної ланцюгової реакції, який проведено після перетинання державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя.

{Пункт 20 в редакції Постанов КМ [№ 712 від 12.08.2020](/go/712-2020-%D0%BF) , [№ 757 від 27.08.2020](/go/757-2020-%D0%BF) }

21\. До системи вноситься інформація про осіб, які потребують самоізоляції:

особисто - у разі перетину кордону особою за наявності підстави для самоізоляції;

лікуючим лікарем - про осіб, щодо яких є підозра на інфікування, або осіб, які хворіють на COVID-19 та не потребують госпіталізації, про перелік осіб, які мали контакт з пацієнтом із підтвердженим випадком COVID-19;

працівниками закладів системи екстреної медичної допомоги - щодо передачі інформації про звернення осіб з підозрою на інфікування COVID-19;

працівниками державних установ Міністерства охорони здоров’я епідеміологічного профілю - стосовно осіб, які мали контакт з пацієнтом із підтвердженим випадком COVID-19 та несуть ризик поширення хвороби.

За погодженням з лікуючим лікарем або працівниками державних установ Міністерства охорони здоров’я епідеміологічного профілю особа, яка потребує самоізоляції, вносить до системи інформацію, передбачену [підпунктами 1-8](#n98) пункту 24 цієї постанови, самостійно через мобільний додаток.

22\. Лікуючий лікар визначає на підставі галузевих стандартів у сфері охорони здоров’я строк самоізоляції хворого на COVID-19 або особи з підозрою на інфікування COVID-19.

Строк самоізоляції становить 14 днів для осіб, які:

мали контакт із хворим на COVID-19, крім осіб, які під час виконання службових обов’язків використовували засоби індивідуального захисту відповідно до рекомендацій щодо їх застосування, з моменту контакту із хворим;

здійснили перетин державного кордону та проходять самоізоляцію з використанням системи через мобільний додаток, з моменту перетину державного кордону.

23\. Зобов’язання щодо самоізоляції припиняється автоматично після закінчення строку самоізоляції або з інших підстав, установлених цією постановою.

Установлений строк самоізоляції може бути змінено відповідно до галузевих стандартів у сфері охорони здоров’я особами, визначеними [абзацами третім - п’ятим](#n87) пункту 21 цієї постанови.

24\. У разі здійснення особою самоізоляції до системи вноситься інформація про:

1) прізвище, ім’я, по батькові особи;

2) стать;

3) дату народження;

4) визначене особою місце самоізоляції (у разі ненадання особою відомостей про місце самоізоляції місцем самоізоляції вважається зареєстроване місце проживання особи);

5) зареєстроване місце проживання особи;

6) засоби зв’язку (номер телефону);

7) місце роботи, заклад освіти із зазначенням їх адрес;

8) наявність можливості забезпечення піклування про особу іншими особами;

9) стан здоров’я (зокрема про перебіг хвороби COVID-19, результати досліджень за методом полімеразної ланцюгової реакції, про госпіталізацію особи);

10) контактних осіб (за наявності);

11) строк самоізоляції.

25\. Лікуючий лікар вносить до системи інформацію про пацієнтів, у яких підтверджено випадок COVID-19 та які не потребують госпіталізації, а також формує перелік контактних осіб за інформацією, наданою хворими.

26\. Працівники державних установ Міністерства охорони здоров’я епідеміологічного профілю в процесі проведення епідеміологічного розслідування верифікують перелік контактних осіб та доповнюють інформацію про осіб, які потребують самоізоляції, з урахуванням розвитку COVID-19, встановлюють зобов’язання щодо самоізоляції таких осіб.

27\. Особи, які потребують самоізоляції, зобов’язані постійно перебувати у визначеному ними місці самоізоляції, утримуватися від контакту з іншими особами, крім тих, з якими разом проживають.

28\. Поточний контроль за перебуванням особи в місці самоізоляції (далі - поточний контроль) здійснюється за вибором особи в один із таких способів:

працівниками Національної поліції, Національної гвардії відповідно до внутрішнього порядку заходів з контролю за самоізоляцією, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування;

з використанням системи через мобільний додаток.

Особа вважається такою, що обрала здійснення поточного контролю з використанням системи через мобільний додаток, з моменту авторизації в ній. До моменту авторизації поточний контроль здійснюється працівниками Національної поліції, Національної гвардії, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування.

29\. Поточний контроль з використанням системи через мобільний додаток здійснюється за допомогою сукупності інформації, зокрема шляхом перевірки відповідності фотографії обличчя особи еталонній фотографії, зробленій під час встановлення мобільного додатка, та геолокації мобільного телефона в момент фотографування.

Після встановлення мобільного додатка в будь-який час протягом доби особа отримує повідомлення (push-повідомлення). У разі отримання повідомлення особа повинна протягом 15 хвилин з використанням мобільного додатка зробити фотографію свого обличчя.

У разі невідповідності геолокації або фотографії, відсутності зв’язку з особою через мобільний додаток, видалення, встановлення обмежень щодо передачі інформації за допомогою мобільного додатка до органів Національної поліції надсилається повідомлення про випадок порушення зобов’язання щодо самоізоляції. Надсилання повідомлення є підставою для подальшого здійснення органами Національної поліції, Національної гвардії контролю за виконанням зобов’язання щодо самоізоляції.

Надсилання повідомлення до органів Національної поліції не може бути окремою підставою для притягнення особи до адміністративної відповідальності за порушення правил карантину.

30\. Поточний контроль працівниками Національної поліції, Національної гвардії, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування, здійснюється шляхом проведення перевірки фактичного перебування осіб за зазначеними ними адресами самоізоляції.

31\. З метою здійснення поточного контролю на вулицях, у парках, інших громадських місцях працівники Національної поліції, Національної гвардії, посадові особи, уповноважені органами місцевого самоврядування, проводять вибіркову перевірку документів, що посвідчують особу, підтверджують громадянство чи її спеціальний статус, а також довідок про звернення за захистом в Україні, виданих відповідно до [Закону України](/go/3671-17) “Про біженців, та осіб які потребують додаткового або тимчасового захисту”. На електронний запит зазначених уповноважених осіб за допомогою системи надається інформація про те, чи потребує особа самоізоляції (зокрема про поширення на особу винятків, передбачених [пунктом 34](#n126) цієї постанови).

{Пункт 31 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

32\. Особи, які не мають можливості забезпечення піклування про них у період самоізоляції іншими особами, повідомляють органам соціального захисту населення або вносять самостійно за допомогою мобільного додатка інформацію про неможливість одержати піклування.

Методичні рекомендації щодо забезпечення піклуванням осіб, які не мають можливості забезпечення піклування про них у період самоізоляції іншими особами, затверджуються Міністерством соціальної політики.

33\. Органи соціального захисту населення забезпечують соціальний супровід осіб, хворих на COVID-19.

За наявності можливості соціальний супровід забезпечується іншим особам, які потребують самоізоляції. Органи соціального захисту населення вносять до системи інформацію про неможливість здійснення соціального супроводу осіб, які не є хворими на COVID-19.

34\. Особам, які потребують самоізоляції (крім осіб, які мають лабораторно підтверджений діагноз COVID-19) та щодо яких органи соціального захисту населення внесли до системи інформацію про неможливість їх соціального супроводу або щодо яких здійснюється поточний контроль за допомогою мобільного додатка, дозволяється:

двічі на день вигулювати домашніх тварин протягом не більше ніж однієї години на добу за умови використання засобів індивідуального захисту, зокрема респіраторів без клапана видиху або медичних масок без клапана видиху;

відвідування місць торгівлі продуктами харчування, засобами гігієни, лікарськими засобами, медичними виробами, які розміщені на відстані не більше ніж 2 кілометри від місця самоізоляції, щодня протягом двох годин на добу за умови використання засобів індивідуального захисту, зокрема респіраторів без клапана видиху або медичних масок без клапана видиху.

35\. Особа, яка перебуває на самоізоляції, має право звертатися за отриманням медичної допомоги. У невідкладних випадках особа, яка перебуває на самоізоляції, звертається за екстреною медичною допомогою.

36\. Особи, які не повідомили про неможливість дотримання зобов’язання щодо самоізоляції (у тому числі використання мобільного додатка у разі перетину державного кордону) підлягають обсервації.

Перебування осіб в обсерваторах, крім харчування, є безкоштовним.

Особи, які перебувають в обсерваторах, можуть отримувати особисті речі, продукти харчування (крім алкогольних напоїв та речей, заборонених до зберігання) та зобов’язані дотримуватися правил, установлених адміністрацією місця обсервації.

Транспортування осіб від місця обсервації до місць проживання здійснюється за власні кошти осіб.

Перебування в обсерваторах іноземців та осіб без громадянства (крім іноземців, осіб без громадянства, які постійно проживають на території України, та осіб, яких визнано біженцями, або осіб, які потребують додаткового захисту) оплачується страховиком відповідно до поліса (свідоцтва, сертифіката) страхування витрат, пов’язаних з обсервацією, або такими особами самостійно.

37\. На період дії карантину тимчасово дозволяється:

1) відповідно до [підпункту 1](/go/555-20) пункту 2 розділу II “Прикінцеві та перехідні положення” Закону України від 13 квітня 2020 р. № 555-IX “Про внесення змін до Закону України “Про захист населення від інфекційних хвороб” щодо запобігання поширенню коронавірусної хвороби (COVID-19)” обробка (в тому числі обмін інформацією в порядку, визначеному цією постановою) персональних даних осіб, визначених цією постановою як таких, що підлягають самоізоляції або обсервації, зокрема:

медичним працівникам закладів охорони здоров’я - щодо внесення до системи інформації в порядку, передбаченому цією постановою;

державній установі “Центр громадського здоров’я Міністерства охорони здоров’я України”, державним установам епідеміологічного профілю Міністерства охорони здоров’я, Міністерству цифрової трансформації - щодо прізвища, імені, по батькові особи, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону), місця роботи, навчання, коротких відомостей про стан здоров’я;

{Абзац третій підпункту 1 пункту 37 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

органам соціального захисту населення - щодо прізвища, імені, по батькові особи, статі, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону);

{Абзац четвертий підпункту 1 пункту 37 із змінами, внесеними згідно з Постановою КМ [№ 712 від 12.08.2020](/go/712-2020-%D0%BF) }

державній установі “Центр громадського здоров’я Міністерства охорони здоров’я України”, державним установам епідеміологічного профілю Міністерства охорони здоров’я, Міністерству цифрової трансформації, Національній службі здоров’я - щодо прізвища, імені, по батькові, посади, засобів зв’язку медичних працівників закладів охорони здоров’я;

Національній поліції, Національній гвардії, органам місцевого самоврядування - щодо прізвища, імені, по батькові особи, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону) з метою здійснення поточного контролю та щодо осіб, які порушили правила щодо карантину, санітарно-гігієнічні, санітарно-протиепідемічні правила і норми, визначені цією постановою.

{Абзац шостий підпункту 1 пункту 37 із змінами, внесеними згідно з Постановами КМ [№ 712 від 12.08.2020](/go/712-2020-%D0%BF) , [№ 760 від 26.08.2020](/go/760-2020-%D0%BF) }

Адміністрації Державної прикордонної служби, Державній митній службі, Державній міграційній службі - щодо надання відомостей про дати перетину державного кордону України особами з підтвердженим випадком COVID-19, серії та номера паспорта громадянина України для виїзду за кордон, зареєстрованого місця проживання, місця фактичного проживання особи, інформації про засоби зв’язку (номер телефону), а також стосовно інших осіб, які мали контакт з такою особою, та, зокрема, передачу таких відомостей до державної установи “Центр громадського здоров’я Міністерства охорони здоров’я України” за відповідним запитом.

{Підпункт 1 пункту 37 доповнено новим абзацом згідно з Постановою КМ [№ 712 від 12.08.2020](/go/712-2020-%D0%BF) ; із змінами, внесеними згідно з Постановою КМ [№ 760 від 26.08.2020](/go/760-2020-%D0%BF) }

Персональні дані, обробка яких дозволяється виключно з підстав, передбачених цією постановою, підлягають знеособленню, а у разі неможливості - знищенню протягом 30 днів після прийняття рішення про відміну карантину;

2) фізичним особам - підприємцям та фізичним особам, які провадять незалежну професійну діяльність, вести облік доходів і витрат без використання книг обліку доходів і витрат (книг обліку доходів), якщо ведення зазначених книг повинне розпочатися після встановлення карантину, за умови подальшого подання такими особами книг обліку доходів і витрат (книг обліку доходів), до яких внесені дані про доходи і витрати, отримані (здійснені) ними, для реєстрації до контролюючих органів протягом трьох місяців з дня прийняття рішення про відміну карантину;

3) залучення до роботи без проходження попереднього (під час прийняття на роботу) та періодичних (протягом трудової діяльності) медичних оглядів працівників, зайнятих на важких роботах, роботах із шкідливими чи небезпечними умовами праці або таких, де є потреба у професійному доборі, робота яких пов’язана із забезпеченням безпеки руху та обслуговуванням залізничного транспорту, підприємств міжгалузевого промислового залізничного транспорту, працівників окремих професій, виробництв та організацій, діяльність яких пов’язана з обслуговуванням населення, визначених у [переліку професій, виробництв та організацій, працівники яких підлягають обов’язковим профілактичним медичним оглядам](/go/559-2001-%D0%BF), затвердженому постановою Кабінету Міністрів України від 23 травня 2001 р. № 559 (Офіційний вісник України, 2001 р., № 21, ст. 950);

4) проведення акредитації освітніх програм, за якими здійснюється підготовка здобувачів вищої освіти, у віддаленому (дистанційному) режимі, а також ухвалення рішення про умовну (відкладену) акредитацію освітніх програм без проведення або з частковим проведенням акредитаційної експертизи.

38\. Міністерство цифрової трансформації разом із Службою безпеки забезпечують функціонування системи та, зокрема, інформаційної системи епідеміологічного контролю за поширенням COVID-19, що є частиною сервісу.

Порядок інформаційної взаємодії Єдиного державного веб-порталу електронних послуг, інформаційних систем Міністерства внутрішніх справ та Національної поліції, інформаційних систем Міністерства охорони здоров’я, державної установи “Центр громадського здоров’я Міністерства охорони здоров’я України”, Служби безпеки, Міністерства соціальної політики, Національної служби здоров’я, органів місцевого самоврядування встановлюється Міністерством цифрової трансформації та держателем відповідної інформаційної системи в обсязі, необхідному для виконання цієї постанови.

{Абзац другий пункту 38 із змінами, внесеними згідно з Постановою КМ [№ 760 від 26.08.2020](/go/760-2020-%D0%BF) }

39\. Рекомендувати органам виконавчої влади, іншим державним органам, органам місцевого самоврядування, підприємствам, установам, організаціям незалежно від форми власності забезпечити:

на період дії карантину з метою обмеження скупчення осіб в транспорті та на шляхах прямування на роботу/з роботи застосування за можливості гнучкого режиму робочого часу, який, зокрема, передбачає різний час початку і закінчення роботи для різних категорій працівників, дистанційну (надомну) роботу;

встановлення відстані у прикасовій та касовій зонах закладу торгівлі між особами (за винятком покупця і продавця) не менше ніж 1,5 метра та/або наявність між ними відповідних захисних екранів;

дотримання відстані не менше ніж 1,5 метра між відвідувачами, які очікують дозволу на вхід до приміщень.

40\. Рекомендувати суб’єктам господарювання на період дії карантину внести (у разі потреби) зміни до режимів їх роботи з метою встановлення початку роботи о 9-й, 10-й годині чи більш пізній час. Зокрема, встановити початок роботи о 10-й годині або більш пізній час для суб’єктів господарювання, які провадять свою діяльність у таких видах економічної діяльності:

оптова та роздрібна торгівля;

ремонт автотранспортних засобів і мотоциклів;

поштова та кур’єрська діяльність;

тимчасове розміщення та організація харчування;

страхова діяльність;

освіта;

надання соціальної допомоги;

мистецтво, спорт, розваги та відпочинок.

41\. Обласним, Київській міській, районним державним адміністраціям опрацювати разом з органами місцевого самоврядування та суб’єктами господарювання питання щодо можливості запровадження на період дії карантину графіків роботи підприємств, установ, організацій, які передбачатимуть різний час початку (закінчення) їх роботи залежно від територіального розташування, галузевої належності, специфіки виконання робіт чи надання послуг.

42\. Рекомендувати органам місцевого самоврядування розробити (скорегувати) маршрути руху громадського транспорту з урахуванням змінених графіків роботи підприємств, установ, організацій для забезпечення створення можливості переміщення працівників на роботу/з роботи.

43\. Установити початок робочого часу в органах виконавчої влади, інших державних органах, органах місцевого самоврядування о 8-й годині та в органах соціального захисту населення, територіальних органах Пенсійного фонду України о 10-й годині;

44\. Обласним, Київській міській державним адміністраціям:

забезпечити облаштування спеціалізованих закладів для організації обсервації, харчування, транспортування до них осіб, зокрема від пунктів пропуску через державний кордон, що потребують обсервації, медичне спостереження за ними;

вжити додаткових заходів до виявлення та обслуговування одиноких осіб та осіб, які одиноко проживають, серед осіб похилого віку, осіб з інвалідністю, осіб, які перебувають на самоізоляції, та організувати належний соціальний супровід;

вживати заходів до збільшення кількості тестувань у разі, коли середня кількість тестувань методом полімеразної ланцюгової реакції та імуноферментного аналізу на території регіону становить менш як 32 тестування на 100 тис. населення протягом останніх семи днів;

{Пункт 44 доповнено абзацом згідно з Постановою КМ [№ 712 від 12.08.2020](/go/712-2020-%D0%BF) }

вживати заходів до проведення поточної та заключної дезінфекції у вогнищах COVID-19, у тому числі у домашніх осередках;

{Пункт 44 доповнено абзацом згідно з Постановою КМ [№ 712 від 12.08.2020](/go/712-2020-%D0%BF) }

забезпечити у закладах охорони здоров’я централізоване постачання медичних газів, встановлення додаткових кисневих магістралей для забезпечення лікування пацієнтів, хворих на COVID-19, не менше 80 відсотків ліжкового фонду, призначених для лікування таких хворих;

{Пункт 44 доповнено абзацом згідно з Постановою КМ [№ 712 від 12.08.2020](/go/712-2020-%D0%BF) }

забезпечити резервування для лікування пацієнтів, хворих на COVID-19, не менше 30 відсотків ліжкового фонду області, м. Києва.

{Пункт 44 доповнено абзацом згідно з Постановою КМ [№ 712 від 12.08.2020](/go/712-2020-%D0%BF) }

45\. Міністерствам, іншим центральним органам виконавчої влади, обласним, Київській міській державним адміністраціям разом з органами місцевого самоврядування забезпечити подання щодня Керівнику робіт з ліквідації наслідків медико-біологічної надзвичайної ситуації природного характеру державного рівня, пов’язаної із поширенням на території України COVID-19, звітності про виконання цієї постанови.

46\. Керівнику робіт з ліквідації наслідків медико-біологічної надзвичайної ситуації природного характеру державного рівня, пов’язаної із поширенням на території України COVID-19, забезпечити оприлюднення на офіційному інформаційному порталі Кабінету Міністрів України (за посиланням http://covid19.gov.ua) та веб-сайті Міністерства охорони здоров’я статистичної інформації щодо епідемічної ситуації в Україні в цілому та в регіонах, пов’язаної з поширенням COVID-19, та відомостей про діючі протиепідемічні заходи в кожному регіоні.

47\. Внести до актів Кабінету Міністрів України зміни, що додаються.

48\. Визнати такими, що втратили чинність, постанови Кабінету Міністрів України згідно з [переліком](#n183), що додається.

49\. Ця постанова набирає чинності з 1 серпня 2020 р., крім [пунктів 1](#n184) та [4](#n187) затвердженого цією постановою переліку постанов Кабінету Міністрів України, що втратили чинність, які набирають чинності з 1 вересня 2020 року.

Прем'єр-міністр України

Д.ШМИГАЛЬ

Інд. 73

  

  

ЗАТВЕРДЖЕНО  
постановою Кабінету Міністрів України  
від 22 липня 2020 р. № 641

ЗМІНИ,  
що вносяться до актів Кабінету Міністрів України

1\. [Підпункт 8](/go/367-2015-%D0%BF) пункту 39 Порядку в’їзду на тимчасово окуповану територію України та виїзду з неї, затвердженого постановою Кабінету Міністрів України від 4 червня 2015 р. № 367 (Офіційний вісник України, 2015 р., № 46, ст. 1485; 2020 р., № 50, ст. 1572), після слів “контрольний пункт” доповнити словами “(у разі встановлення Кабінетом Міністрів України вимоги щодо обов’язкової самоізоляції осіб, які виїжджають з тимчасово окупованої території України)”.

2\. [Абзац десятий](/go/815-2019-%D0%BF) підпункту 2 пункту 22 Порядку в’їзду осіб, переміщення товарів на тимчасово окуповані території у Донецькій та Луганській областях і виїзду осіб, переміщення товарів з таких територій, затвердженого постановою Кабінету Міністрів України від 17 липня 2019 р. № 815 (Офіційний вісник України, 2019 р., № 70, ст. 2446; 2020 р., № 50, ст. 1572), після слів “контрольний пункт” доповнити словами “(у разі встановлення Кабінетом Міністрів України вимоги щодо обов’язкової самоізоляції осіб, які виїжджають з тимчасово окупованих територій)”.

3\. У [пункті 1](/go/338-2020-%D1%80) розпорядження Кабінету Міністрів України від 25 березня 2020 р. № 338 “Про переведення єдиної державної системи цивільного захисту у режим надзвичайної ситуації” - із змінами, внесеними постановою Кабінету Міністрів України від 17 червня 2020 р. № 500 (Офіційний вісник України, 2020 р., № 52, ст. 1626), слово “липня” замінити словом “серпня”.

  

ЗАТВЕРДЖЕНО  
постановою Кабінету Міністрів України  
від 22 липня 2020 р. № 641

ПЕРЕЛІК  
постанов Кабінету Міністрів України, що втратили чинність

1\. [Пункти 1](/go/329-2020-%D0%BF) і [2](/go/329-2020-%D0%BF) постанови Кабінету Міністрів України від 22 квітня 2020 р. № 329 “Деякі питання соціальної підтримки сімей з дітьми” (Офіційний вісник України, 2020 р., № 37, ст. 1208).

2\. [Пункти 2-8](/go/392-2020-%D0%BF), [11](/go/392-2020-%D0%BF), [12](/go/392-2020-%D0%BF), [12](/go/392-2020-%D0%BF) [- 1](/go/392-2020-%D0%BF)[\-12](/go/392-2020-%D0%BF) [- 3](/go/392-2020-%D0%BF), [13-16](/go/392-2020-%D0%BF) постанови Кабінету Міністрів України від 20 травня 2020 р. № 392 “Про встановлення карантину з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2” та [пункт 12](/go/392-2020-%D0%BF) змін, що вносяться до актів Кабінету Міністрів України, затверджених зазначеною постановою (Офіційний вісник України, 2020 р., № 43, ст. 1394).

3\. [Постанова Кабінету Міністрів України від 29 травня 2020 р. № 424](/go/424-2020-%D0%BF) “Про внесення змін до постанови Кабінету Міністрів України від 20 травня 2020 р. № 392” (Офіційний вісник України, 2020 р., № 45, ст. 1451).

4\. [Пункт 2](/go/432-2020-%D0%BF) змін, що вносяться до постанов Кабінету Міністрів України від 21 жовтня 1995 р. № 848 і від 22 квітня 2020 р. № 329, затверджених постановою Кабінету Міністрів України від 1 червня 2020 р. № 432 (Офіційний вісник України, 2020 р., № 46, ст. 1474).

5\. [Постанова Кабінету Міністрів України від 3 червня 2020 р. № 435](/go/435-2020-%D0%BF) “Про внесення змін до постанови Кабінету Міністрів України від 20 травня 2020 р. № 392” (Офіційний вісник України, 2020 р., № 46, ст. 1477).

6\. [Пункт 4](/go/480-2020-%D0%BF) змін, що вносяться до актів Кабінету Міністрів України, затверджених постановою Кабінету Міністрів України від 12 червня 2020 р. № 480 (Офіційний вісник України, 2020 р., № 50, ст. 1572).

7\. [Підпункти 1](/go/500-2020-%D0%BF), [3-9 пункту 1](/go/500-2020-%D0%BF) змін, що вносяться до актів Кабінету Міністрів України, затверджених постановою Кабінету Міністрів України від 17 червня 2020 р. № 500 (Офіційний вісник України, 2020 р., № 52, ст. 1626).

8\. [Постанова Кабінету Міністрів України від 25 червня 2020 р. № 522](/go/522-2020-%D0%BF) “Про внесення змін до постанови Кабінету Міністрів України від 20 травня 2020 р. № 392” (Офіційний вісник України, 2020 р., № 54, ст. 1673).

9\. [Постанова Кабінету Міністрів України від 8 липня 2020 р. № 588](/go/588-2020-%D0%BF) “Про внесення змін до постанови Кабінету Міністрів України від 20 травня 2020 р. № 392”.

10\. [Постанова Кабінету Міністрів України від 15 липня 2020 р. № 615](/go/615-2020-%D0%BF) “Про внесення зміни до пункту 16 постанови Кабінету Міністрів України від 20 травня 2020 р. № 392”.

* * *

© [Офіційний вебпортал парламенту України  
https://www.rada.gov.ua/](https://data.rada.gov.ua)