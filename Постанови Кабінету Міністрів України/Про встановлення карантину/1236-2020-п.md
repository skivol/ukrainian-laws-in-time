               Про встановлення карантину та запровадження обмежувальних протиепідемічних заходів з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2

Кабінет Міністрів України; Постанова, Порядок, Перелік від 09.12.2020 № 1236
----------------------------------------------------------------------------

Про встановлення карантину та запровадження обмежувальних протиепідемічних заходів з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2
==================================================================================================================================================================================================================

#### Стан: Чинний

##### Ідентифікатор: 1236-2020-п

* * *

### Текст документа від 07.01.2021:

\[ image \]

КАБІНЕТ МІНІСТРІВ УКРАЇНИ  
ПОСТАНОВА

від 9 грудня 2020 р. № 1236  
Київ

Про встановлення карантину та запровадження обмежувальних протиепідемічних заходів з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2

{Із змінами, внесеними згідно з Постановами КМ  
[№ 1301 від 23.12.2020](/go/1301-2020-%D0%BF)  
[№ 9 від 05.01.2021](/go/9-2021-%D0%BF)}

Відповідно до [статті 29](/go/1645-14) Закону України “Про захист населення від інфекційних хвороб” Кабінет Міністрів України постановляє:

1\. Установити з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2 (далі - COVID-19), з 19 грудня 2020 р. до 28 лютого 2021 р. на території України карантин, продовживши дію карантину, встановленого постановами Кабінету Міністрів України від 11 березня 2020 р. [№ 211](/go/211-2020-%D0%BF) “Про запобігання поширенню на території України гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 23, ст. 896, № 30, ст. 1061), від 20 травня 2020 р. [№ 392](/go/392-2020-%D0%BF) “Про встановлення карантину з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 43, ст. 1394, № 52, ст. 1626) та від 22 липня 2020 р. [№ 641](/go/641-2020-%D0%BF) “Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 63, ст. 2029).

2\. На території України на період дії карантину запроваджуються обмежувальні протиепідемічні заходи, а саме забороняється:

1) перебування в громадських будинках і спорудах, громадському транспорті без вдягнутих засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно;

2) перебування на вулицях без документів, що посвідчують особу, підтверджують громадянство чи її спеціальний статус, без посвідчення про взяття на облік бездомної особи, довідки про звернення за захистом в Україні;

3) самовільно залишати місця самоізоляції, обсервації;

4) перетин державного кордону іноземцями та особами без громадянства (крім іноземців, осіб без громадянства, які постійно проживають на території України, та осіб, яких визнано біженцями, або осіб, які потребують додаткового захисту, працівників дипломатичних представництв та консульських установ іноземних держав, представництв офіційних міжнародних місій, організацій, акредитованих в Україні, та членів їх сімей, членів екіпажів морських та річкових суден, військовослужбовців (підрозділів) збройних сил держав - членів НАТО та держав - учасниць програми НАТО “Партнерство заради миру”, які беруть участь у заходах з підготовки підрозділів Збройних Сил) без наявного поліса (свідоцтва, сертифіката) страхування, що виданий страховою компанією, яка зареєстрована в Україні, або іноземною страховою компанією, яка має представництво на території України чи договірні відносини із страховою компанією - партнером на території України (асистанс), та покриває витрати, пов’язані з лікуванням COVID-19, обсервацією, і діє на строк перебування в Україні.

У випадку, визначеному у цьому підпункті, уповноважена службова особа підрозділу охорони державного кордону відмовляє іноземцям та особам без громадянства у перетині державного кордону в порядку, визначеному [статтею 14](/go/1710-17) Закону України “Про прикордонний контроль”;

5) перетин контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них іноземцями та особами без громадянства без наявного поліса (свідоцтва, сертифіката) страхування, що виданий страховою компанією, яка зареєстрована в Україні, або іноземною страховою компанією, яка має представництво на території України чи договірні відносини із страховою компанією - партнером на території України (асистанс), та покриває витрати, пов’язані з лікуванням COVID-19, і діє на строк перебування в Україні.

У випадку, визначеному у цьому підпункті, уповноважена службова особа підрозділу охорони державного кордону відмовляє іноземцям та особам без громадянства у в’їзді на тимчасово окуповані території в Донецькій та Луганській областях, Автономної Республіки Крим та м. Севастополя та виїзді з них згідно з [Порядком в’їзду на тимчасово окуповану територію України та виїзду з неї](/go/367-2015-%D0%BF), затвердженим постановою Кабінету Міністрів України від 4 червня 2015 р. № 367 (Офіційний вісник України, 2015 р., № 46, ст. 1485), та [Порядком в’їзду осіб, переміщення товарів на тимчасово окуповані території у Донецькій та Луганській областях і виїзду осіб, переміщення товарів з таких територій](/go/815-2019-%D0%BF), затвердженим постановою Кабінету Міністрів України від 17 липня 2019 р. № 815 (Офіційний вісник України, 2019 р., № 70, ст. 2446);

6) проведення масових (культурних, у тому числі концертів, спортивних, соціальних, рекламних тощо) заходів за участю більш як 20 осіб (у разі проведення заходів за участю до 20 осіб організатор забезпечує дотримання між учасниками фізичної дистанції не менш як 1,5 метра), крім заходів, необхідних для забезпечення роботи органів державної влади та органів місцевого самоврядування, проведення кваліфікаційного іспиту на право на зайняття нотаріальною діяльністю, тестування на знання законодавства у сфері державної реєстрації осіб, які мають намір виконувати функції державного реєстратора, проведення офіційних спортивних заходів, включених до Єдиного календарного плану фізкультурно-оздоровчих та спортивних заходів України, та матчів командних ігрових видів спорту професійних спортивних клубів без глядачів за умови дотримання учасниками таких заходів відповідних санітарних і протиепідемічних заходів та здійснення обов’язкового щоденного контролю за станом здоров’я учасників;

7) діяльність культових споруд та приміщень, облаштованих для молитовних потреб, які не забезпечують можливість обмежити кількість відвідувачів з розрахунку одна особа на 5 кв. метрів споруди чи приміщення; проведення релігійних заходів на відкритому повітрі, під час яких не забезпечено дотримання дистанції 1,5 метра між присутніми;

8) приймання відвідувачів у кінотеатрах, інших закладах культури та приймання відвідувачів іншими суб’єктами діяльності у сфері культури з наповненістю кінозалів або залів понад 50 відсотків місць (розміщення здійснюється з вільним місцем поруч, спереду та позаду) у кожному окремому кінозалі або залі;

9) приймання відвідувачів у музеях, на виставках, в галереях, в яких не забезпечено можливість обмежити кількість відвідувачів у залі з розрахунку одна особа на 10 кв. метрів приміщення;

10) здійснення регулярних та нерегулярних перевезень пасажирів автомобільним транспортом, зокрема перевезень пасажирів на міських автобусних маршрутах у режимі маршрутного таксі, в електричному (трамвай, тролейбус), залізничному транспорті, у міському, приміському, міжміському, внутрішньообласному та міжобласному сполученні, в кількості більшій, ніж кількість місць для сидіння, що передбачена технічною характеристикою транспортного засобу і визначена в реєстраційних документах на такий транспортний засіб.

Перевізник несе відповідальність за забезпечення водіїв засобами індивідуального захисту, зокрема респіраторами або захисними масками, та здійснює контроль за використанням засобів індивідуального захисту, зокрема респіраторів або захисних масок, що закривають ніс та рот, пасажирами під час перевезення, у тому числі виготовлених самостійно;

11) проведення дискотек, робота розважальних закладів (нічних клубів), діяльність закладів громадського харчування (ресторанів, кафе, барів, закусочних, їдалень, кафетеріїв, буфетів тощо) з організацією дозвілля, у тому числі проведення святкових заходів, банкетів, майстер-класів, публічних подій;

12) робота після 23-ї та до 7-ї години, із забороною проведення розрахункових операцій після 22-ї години, суб’єктів господарювання з надання послуг громадського харчування (ресторанів, кафе, барів, закусочних, їдалень, кафетеріїв, буфетів тощо), крім діяльності з надання послуг громадського харчування із здійсненням адресної доставки замовлень та замовлень на винос і діяльності після 23-ї години 31 грудня 2020 р. до 7-ї години 1 січня 2021 р.;

{Підпункт 12 пункту 2 із змінами, внесеними згідно з Постановою КМ [№ 1301 від 23.12.2020](/go/1301-2020-%D0%BF) }

13) розміщення відвідувачів у закладах громадського харчування на відстані меншій, ніж 2 метри між місцями для сидіння за сусідніми столиками та більш як чотири особи за одним столом (без урахування дітей віком до 18 років), за умови, що відвідувачі заходять до закладу і пересуваються по ньому з вдягненими засобами індивідуального захисту, зокрема респіраторами або захисними масками, що закривають ніс та рот, у тому числі виготовленими самостійно (крім часу сидіння за столом для приймання їжі та/або напоїв);

14) діяльність суб’єктів господарювання, які обслуговують відвідувачів, у яких:

не нанесено маркування для перебування в черзі з дотриманням дистанції між відвідувачами не менш як 1,5 метра;

не забезпечено працівників засобами індивідуального захисту, зокрема захисними масками або респіраторами, що закривають ніс та рот, та не здійснюється належний контроль за їх використанням;

обслуговуються покупці без одягнутих засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно;

не забезпечується централізований збір використаних засобів індивідуального захисту в окремі контейнери (урни);

15) діяльність закладів, що надають послуги з розміщення (крім готелів, санаторно-курортних закладів, установ і закладів, які надають соціальні послуги, реабілітаційних установ для осіб з інвалідністю та дітей з інвалідністю, а також стаціонарних відділень первинного та складного протезування протезно-ортопедичних підприємств, що належать до сфери управління Міністерства соціальної політики);

16) відвідування закладів освіти здобувачами освіти групами кількістю більш як 20 осіб, крім закладів дошкільної, загальної середньої, позашкільної та спеціалізованої мистецької освіти;

17) відвідування закладів освіти здобувачами освіти у разі, коли на самоізоляції через контакт з пацієнтом з підтвердженим випадком COVID-19 перебуває більш як 50 відсотків здобувачів освіти та персоналу закладу освіти;

18) проведення в закладах освіти масових заходів (вистав, свят, концертів) за участю дітей з більш ніж однієї групи/класу та за присутності глядачів (відвідувачів);

19) проведення державними та комунальними закладами охорони здоров’я планових заходів з госпіталізації, крім:

надання медичної допомоги внаслідок ускладненого перебігу вагітності та пологів;

надання медичної допомоги вагітним, роділлям, породіллям, новонародженим;

надання медичної допомоги у спеціалізованих відділеннях закладів охорони здоров’я пацієнтам з онкологічними та пульмонологічними захворюваннями;

надання паліативної медичної допомоги у стаціонарних умовах;

надання планової медичної допомоги закладами охорони здоров’я національного рівня, що надають третинну (високоспеціалізовану) медичну допомогу, за умови дотримання відповідних санітарних та протиепідемічних заходів;

проведення інших невідкладних і термінових заходів з госпіталізації, якщо внаслідок їх перенесення (відтермінування) існує значний ризик для життя або здоров’я людей;

20) діяльність спортивних залів, фітнес-центрів, які не забезпечують можливість обмежити кількість відвідувачів у залі з розрахунку одна особа на 20 кв. метрів загальної площі приміщення;

21) відвідування пунктів (місць) тимчасового тримання осіб, пунктів тимчасового перебування іноземців та осіб без громадянства, які незаконно перебувають в Україні, та пунктів тимчасового розміщення біженців, крім осіб, які надають правову допомогу особам, які перебувають в таких пунктах;

22) відвідування сторонніми особами (крім законних представників, членів сім’ї, родичів за умови дотримання всіх протиепідемічних заходів, не частіше ніж один раз на тиждень) установ і закладів соціального захисту, в яких тимчасово або постійно проживають/перебувають громадяни похилого віку, ветерани війни і праці, особи з інвалідністю, особи із стійкими інтелектуальними або психічними порушеннями, установ і закладів, що надають соціальні послуги сім’ям/особам, які перебувають у складних життєвих обставинах, крім установ і закладів, які надають соціальні послуги екстрено (кризово);

23) надання засудженим дозволів на короткочасні виїзди за межі установ виконання покарань, передбачених [частиною третьою](/go/1129-15) статті 59, [частиною першою](/go/1129-15) статті 67, [статтею 111](/go/1129-15) та [частиною першою](/go/1129-15) статті 130 Кримінально-виконавчого кодексу України, відвідування установ виконання покарань та слідчих ізоляторів Державної кримінально-виконавчої служби представниками об’єднань громадян, релігійних та благодійних організацій, надання побачень засудженим та особам, узятим під варту, які тримаються в таких установах, крім: відвідування зазначених установ працівниками правоохоронних органів, судів, представниками посольств і консульств відповідних держав, співробітниками Управління Верховного Комісара Організації Об’єднаних Націй у справах біженців, а також особами, зазначеними у [частині першій](/go/1129-15) статті 24 Кримінально-виконавчого кодексу України та [частині п’ятій](/go/3352-12) статті 12 Закону України “Про попереднє ув’язнення”; побачень із захисниками та адвокатами або іншими фахівцями у галузі права, які за законом мають право на надання правової допомоги особисто чи за дорученням юридичної особи; короткострокових побачень з родичами або іншими особами, які відбуваються виключно в закритих умовах (через суцільне розмежувальне скло та переговорний пристрій) та з дотриманням протиепідемічних правил; тривалих побачень засуджених (за умови наявності в установах виконання покарань та слідчих ізоляторах Державної кримінально-виконавчої служби вільних приміщень для ізоляції засуджених) з близькими родичами за відсутності у них на момент побачення ознак інфікування COVID-19 та наявності у осіб, які прибули на побачення, лабораторно підтвердженого негативного результату тестування їх на CОVID-19 методом полімеразної ланцюгової реакції, яке проведено не більш як за 48 годин до дня надання тривалого побачення, та оригіналу документа, що підтверджує оплату послуги виїзду працівника медичної лабораторії до засудженого з метою забору біоматеріалів для проведення тестування на COVID-19 зазначеним методом.

Після тривалого побачення засуджені протягом 14 діб перебувають у приміщеннях для ізоляції, де їм на 12-й день ізоляції (або за наявності ознак інфікування COVID-19) обов’язково проводиться тест на COVID-19 у присутності медичного працівника медичної частини філії державної установи “Центр охорони здоров’я Державної кримінально-виконавчої служби України”.

Відвідування та побачення відбуваються виключно за умови використання такими особами засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно, та відсутності у них на момент побачення ознак інфікування COVID-19.

На вході до передбачених цим пунктом закладів, місць проведення заходу, де встановлено обмеження щодо максимальної кількості осіб залежно від площі, розміщуються інформаційні матеріали із зазначенням можливої максимальної кількості відвідувачів.

3\. Додатково до обмежувальних протиепідемічних заходів, передбачених [пунктом 2](#n6) цієї постанови, в період з 00 годин 00 хвилин 8 січня 2021 р. до 00 годин 00 хвилин 25 січня 2021 р. на території України забороняється:

1) приймання відвідувачів суб’єктами господарювання, які провадять діяльність у сфері громадського харчування (барів, ресторанів, кафе тощо), крім діяльності з надання послуг громадського харчування із здійсненням адресної доставки замовлень, замовлень на винос та закладів громадського харчування в аеропортах;

2) приймання відвідувачів у торговельно-розважальних центрах, крім приймання відвідувачів у закладах, визначених у підпункті 4 цього пункту;

3) приймання відвідувачів в інших закладах розважальної діяльності;

4) приймання відвідувачів суб’єктами господарювання, які провадять діяльність у сфері торговельного і побутового обслуговування населення, крім:

торгівлі виключно товарами, що належать до продуктів харчування, лікарських засобів, виробів медичного призначення, засобів гігієни, побутової хімії, засобів зв’язку, друкованих засобів масової інформації, ветеринарних препаратів, кормів, насіння, засобів захисту рослин на торговельних площах, не менш як 60 відсотків яких призначено для торгівлі такими товарами. Торговельна діяльність іншими групами товарів може відбуватися лише із здійсненням адресної доставки замовлень;

{Абзац другий підпункту 4 пункту 3 в редакції Постанови КМ [№ 9 від 05.01.2021](/go/9-2021-%D0%BF) }

торгівлі пальним;

провадження діяльності з надання фінансових послуг, діяльності фінансових установ і діяльності з інкасації та перевезення валютних цінностей, діяльності операторів поштового зв’язку, а також медичної практики, ветеринарної практики, діяльності автозаправних комплексів (без зон харчування), діяльності з технічного обслуговування та ремонту транспортних засобів, перукарень та салонів краси за попереднім записом;

виконання робіт із збирання і заготівлі відходів;

{Підпункт 4 пункту 3 доповнено абзацом згідно з Постановою КМ [№ 9 від 05.01.2021](/go/9-2021-%D0%BF) }

5) приймання відвідувачів закладів культури і проведення культурних масових заходів, крім роботи історико-культурних заповідників, суб’єктів господарювання, пов’язаної з виробництвом аудіовізуальних творів, зокрема здійснення кіно- та відеозйомки, за умови обмеження доступу до місця зйомки (знімального майданчика) сторонніх осіб та використання персоналом (крім акторів під час знімального процесу), залученим до виробництва аудіовізуального твору, засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно. Діяльність суб’єктів господарювання, пов’язана з виробництвом аудіовізуальних творів, не є масовим заходом;

6) приймання відвідувачів спортивних залів, фітнес-центрів, басейнів, крім відвідування спортсменами національних збірних команд України та їх тренерами за умови дотримання відповідних санітарних і протиепідемічних заходів;

7) проведення всіх масових (розважальних, спортивних, соціальних, рекламних та інших) заходів (крім організації гірськолижного дозвілля (без роботи закладів громадського харчування та продажу алкогольних напоїв), новорічних та різдвяних свят ялинки (без концертів та ярмарків, у тому числі продуктових), проведення офіційних спортивних заходів, включених до Єдиного календарного плану фізкультурно-оздоровчих та спортивних заходів України, та матчів командних ігрових видів спорту професійних спортивних клубів без глядачів за умови дотримання учасниками таких заходів відповідних санітарних і протиепідемічних заходів та здійснення обов’язкового щоденного контролю за станом здоров’я учасників);

8) робота закладів громадського харчування та місць для харчування в готелях з 11-ї години до 6-ї години наступної доби, крім надання послуг з харчування в готельному номері за замовленням клієнтів;

9) діяльність непродовольчих ринків;

10) відвідування закладів освіти незалежно від форми власності її здобувачами, крім закладів дошкільної освіти та спеціальних закладів освіти.

4\. Головним державним санітарним лікарем України розробляються та затверджуються протиепідемічні заходи, які визначають особливості провадження діяльності суб’єктами господарювання на період карантину.

5\. Самоізоляція здійснюється з метою запобігання поширенню COVID-19 та зменшення кількості хворих з тяжким перебігом COVID-19.

6\. З метою протидії поширенню COVID-19 та моніторингу самоізоляції використовується електронний сервіс “Вдома” Єдиного державного веб-порталу електронних послуг (далі - система).

7\. Самоізоляції підлягають:

1) особи, які мали контакт з пацієнтом з підтвердженим випадком COVID-19, крім осіб, які під час виконання службових обов’язків використовували засоби індивідуального захисту відповідно до рекомендацій щодо їх застосування;

2) особи з підозрою на інфікування або з підтвердженим діагнозом захворювання на COVID-19 у легкій формі за умови, що особа не потребує госпіталізації;

3) особи, що перетинають державний кордон та прибули з держави або є громадянами (підданими) держав із значним поширенням COVID-19, крім таких осіб, якщо немає підстав вважати, що вони були в контакті із хворою на COVID-19 особою:

осіб, які не досягли 12 років;

осіб, які прибувають в Україну з метою навчання у закладах вищої освіти;

осіб, які є громадянами (підданими) держав із значним поширенням COVID-19 та не перебували на території таких держав протягом останніх 14 днів або прямують територією України транзитом та мають документи, що підтверджують виїзд за кордон протягом двох діб;

працівників дипломатичних представництв та консульських установ іноземних держав, представництв офіційних міжнародних місій, організацій, акредитованих в Україні, та членів їх сімей;

водіїв та членів екіпажу вантажних транспортних засобів, автобусів, що здійснюють регулярні перевезення, членів екіпажів повітряних і морських, річкових суден, членів поїзних і локомотивних бригад;

інструкторів збройних сил держав - членів НАТО та держав - учасниць програми НАТО “Партнерство заради миру”, які беруть участь у заходах з підготовки підрозділів Збройних Сил;

діячів культури за запрошенням закладу культури разом з однією особою, що супроводжує кожного з них;

осіб, що здійснюють перевезення гемопоетичних стовбурових клітин для трансплантації;

осіб, які мають негативний результат тестування на COVID-19 методом полімеразної ланцюгової реакції, який проведено не більш як за 48 годин до перетину кордону;

4) особи, які прибувають з тимчасово окупованих територій у Донецькій та Луганській областях, Автономної Республіки Крим та м. Севастополя, крім таких осіб, якщо немає підстав вважати, що вони були в контакті із хворою на COVID-19 особою:

осіб, які не досягли 12 років;

працівників представництв офіційних міжнародних місій, організацій, акредитованих в Україні;

осіб, які мають намір вступити до закладів освіти, розташованих на території, де органи державної влади здійснюють свої повноваження в повному обсязі;

здобувачів освіти, які навчаються в закладах освіти, розташованих на території, де органи державної влади здійснюють свої повноваження в повному обсязі;

одного з батьків (усиновлювачів), опікунів, піклувальників, інших законних представників чи інших осіб, уповноважених одним із батьків (усиновлювачів), опікунів, піклувальників або інших законних представників, які супроводжують осіб, зазначених в абзацах четвертому і п’ятому цього підпункту;

5) особи з підтвердженим діагнозом COVID-19, виписані із закладу охорони здоров’я, до моменту одужання відповідно до галузевих стандартів у сфері охорони здоров’я.

Державою із значним поширенням COVID-19 є держава, в якій кількість нових випадків реєстрації хвороби COVID-19 на 100 тис. населення за останні 14 днів перевищує кількість таких випадків в Україні.

Перелік держав із значним поширенням COVID-19 формується Міністерством охорони здоров’я та переглядається кожні сім днів.

Особа, яка підлягає самоізоляції у зв’язку з перетинанням державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них, зобов’язана встановити та активувати мобільний додаток системи “Вдома” (далі - мобільний додаток). У разі неможливості встановлення такого мобільного додатка особа підлягає обсервації.

Самоізоляція, обсервація особи у зв’язку з перетинанням державного кордону припиняється в разі одержання негативного результату тестування на COVID-19 методом полімеразної ланцюгової реакції, який проведено після перетинання державного кордону.

{Абзац двадцять четвертий пункту 7 в редакції Постанови КМ [№ 9 від 05.01.2021](/go/9-2021-%D0%BF) }

Самоізоляція, обсервація особи у зв’язку з прибуттям з тимчасово окупованих територій в Донецькій та Луганській областях, Автономної Республіки Крим та м. Севастополя припиняється в разі одержання негативного результату тестування на COVID-19 методом полімеразної ланцюгової реакції або експрес-тесту на визначення антигена коронавірусу SARS-CoV-2, який проведено після перетинання контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них.

{Абзац пункту 7 в редакції Постанови КМ [№ 9 від 05.01.2021](/go/9-2021-%D0%BF) }

8\. До системи вноситься інформація про осіб, які потребують самоізоляції:

Адміністрацією Державної прикордонної служби - про серію та номер паспортного документа та дату перетину особою державного кордону;

особисто - у разі перетину особою кордону або прибуття з тимчасово окупованих територій в Донецькій та Луганській областях, Автономної Республіки Крим та м. Севастополя за наявності підстави для самоізоляції;

{Абзац третій пункту 8 в редакції Постанови КМ [№ 9 від 05.01.2021](/go/9-2021-%D0%BF) }

лікуючим лікарем - про осіб, щодо яких є підозра на інфікування, або осіб, які хворіють на COVID-19 та не потребують госпіталізації, про перелік осіб, які мали контакт з пацієнтом із підтвердженим випадком COVID-19;

працівниками закладів системи екстреної медичної допомоги - щодо передачі інформації про звернення осіб з підозрою на інфікування COVID-19;

працівниками державних установ Міністерства охорони здоров’я епідеміологічного профілю - стосовно осіб, які мали контакт з пацієнтом із підтвердженим випадком COVID-19 та несуть ризик поширення хвороби;

пунктами тестування на визначення антигена коронавірусу SARS-CoV-2 на контрольних пунктах в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них - стосовно осіб, які прибули з тимчасово окупованих територій в Донецькій та Луганській областях, Автономної Республіки Крим та м. Севастополя і одержали результат експрес-тесту на визначення антигена коронавірусу SARS-CoV-2, який проведено після перетинання контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них.

{Пункт 8 доповнено новим абзацом згідно з Постановою КМ [№ 9 від 05.01.2021](/go/9-2021-%D0%BF) }

За погодженням з лікуючим лікарем або працівниками державних установ Міністерства охорони здоров’я епідеміологічного профілю особа, яка потребує самоізоляції, вносить до системи інформацію, передбачену [підпунктами 1-8](#n101) пункту 11 цієї постанови, самостійно через мобільний додаток.

9\. Лікуючий лікар визначає на підставі галузевих стандартів у сфері охорони здоров’я строк самоізоляції хворого на COVID-19 або особи з підозрою на інфікування COVID-19.

Строк самоізоляції становить 14 днів для осіб, які:

мали контакт із хворим на COVID-19, крім осіб, які під час виконання службових обов’язків використовували засоби індивідуального захисту відповідно до рекомендацій щодо їх застосування, з моменту контакту із хворим;

здійснили перетин державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них і перебувають на самоізоляції з використанням системи через мобільний додаток, з моменту перетину державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них.

10\. Зобов’язання щодо самоізоляції припиняється автоматично після закінчення строку самоізоляції або з інших підстав, установлених цією постановою.

Установлений строк самоізоляції може бути змінено відповідно до галузевих стандартів у сфері охорони здоров’я особами, визначеними [абзацами четвертим - шостим](#n90) пункту 8 цієї постанови.

11\. У разі здійснення особою самоізоляції до системи вноситься інформація про:

1) прізвище, ім’я, по батькові особи;

2) стать;

3) дату народження;

4) визначене особою місце самоізоляції (у разі ненадання особою відомостей про місце самоізоляції місцем самоізоляції вважається зареєстроване місце проживання особи);

5) зареєстроване місце проживання особи;

6) засоби зв’язку (номер телефону);

7) місце роботи, заклад освіти із зазначенням їх адрес;

8) наявність можливості забезпечення піклування про особу іншими особами;

9) стан здоров’я (зокрема про перебіг хвороби COVID-19, результати досліджень за методом полімеразної ланцюгової реакції, про госпіталізацію особи);

10) контактних осіб (за наявності);

11) строк самоізоляції.

12\. Лікуючий лікар вносить до системи інформацію про пацієнтів, у яких підтверджено випадок COVID-19 та які не потребують госпіталізації, а також формує перелік контактних осіб за інформацією, наданою хворими.

13\. Працівники державних установ Міністерства охорони здоров’я епідеміологічного профілю в процесі проведення епідеміологічного розслідування верифікують перелік контактних осіб та доповнюють інформацію про осіб, які потребують самоізоляції, з урахуванням розвитку COVID-19, встановлюють зобов’язання щодо самоізоляції таких осіб.

14\. Особи, які потребують самоізоляції, зобов’язані постійно перебувати у визначеному ними місці самоізоляції, утримуватися від контакту з іншими особами, крім тих, з якими разом проживають.

15\. Поточний контроль за перебуванням особи в місці самоізоляції (далі - поточний контроль) здійснюється за вибором особи в один із таких способів:

працівниками Національної поліції, Національної гвардії відповідно до внутрішнього порядку заходів з контролю за самоізоляцією, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування;

з використанням системи через мобільний додаток.

Особа вважається такою, що обрала здійснення поточного контролю з використанням системи через мобільний додаток, з моменту авторизації в ній. До моменту авторизації поточний контроль здійснюється працівниками Національної поліції, Національної гвардії, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування.

16\. Поточний контроль з використанням системи через мобільний додаток здійснюється за допомогою сукупності інформації, зокрема шляхом перевірки відповідності фотографії обличчя особи еталонній фотографії, зробленій під час встановлення мобільного додатка, та геолокації мобільного телефона в момент фотографування.

Після встановлення мобільного додатка в будь-який час протягом доби особа отримує повідомлення (push-повідомлення). У разі отримання повідомлення особа повинна протягом 15 хвилин з використанням мобільного додатка зробити фотографію свого обличчя.

У разі невідповідності геолокації або фотографії, відсутності зв’язку з особою через мобільний додаток, видалення, встановлення обмежень щодо передачі інформації за допомогою мобільного додатка до органів Національної поліції надсилається повідомлення про випадок порушення зобов’язання щодо самоізоляції. Надсилання повідомлення є підставою для подальшого здійснення органами Національної поліції, Національної гвардії контролю за виконанням зобов’язання щодо самоізоляції.

Надсилання повідомлення до органів Національної поліції не може бути окремою підставою для притягнення особи до адміністративної відповідальності за порушення правил карантину.

17\. Поточний контроль працівниками Національної поліції, Національної гвардії, державних установ Міністерства охорони здоров’я епідеміологічного профілю, посадовими особами, уповноваженими органами місцевого самоврядування, здійснюється шляхом проведення перевірки фактичного перебування осіб за зазначеними ними адресами самоізоляції.

18\. З метою здійснення поточного контролю на вулицях, у парках, інших громадських місцях працівники Національної поліції, Національної гвардії, посадові особи, уповноважені органами місцевого самоврядування, проводять вибіркову перевірку документів, що посвідчують особу, підтверджують громадянство чи її спеціальний статус, а також довідок про звернення за захистом в Україні, виданих відповідно до [Закону України](/go/3671-17) “Про біженців та осіб, які потребують додаткового або тимчасового захисту”. На електронний запит зазначених уповноважених осіб за допомогою системи надається інформація про те, чи потребує особа самоізоляції (зокрема про поширення на особу винятків, передбачених [пунктом 21](#n129) цієї постанови).

19\. Особи, які не мають можливості забезпечення піклування про них у період самоізоляції іншими особами, повідомляють органам соціального захисту населення або вносять самостійно за допомогою мобільного додатка інформацію про неможливість одержати піклування.

Методичні рекомендації щодо забезпечення піклуванням осіб, які не мають можливості забезпечення піклування про них у період самоізоляції іншими особами, затверджуються Міністерством соціальної політики.

20\. Органи соціального захисту населення забезпечують соціальний супровід осіб, хворих на COVID-19.

За наявності можливості соціальний супровід забезпечується іншим особам, які потребують самоізоляції. Органи соціального захисту населення вносять до системи інформацію про неможливість здійснення соціального супроводу осіб, які не є хворими на COVID-19.

21\. Особам, які потребують самоізоляції (крім осіб, які мають лабораторно підтверджений діагноз COVID-19) та щодо яких органи соціального захисту населення внесли до системи інформацію про неможливість їх соціального супроводу або щодо яких здійснюється поточний контроль за допомогою мобільного додатка, дозволяється:

двічі на день вигулювати домашніх тварин протягом не більше ніж однієї години на добу за умови використання засобів індивідуального захисту, зокрема респіраторів без клапана видиху або медичних масок без клапана видиху;

відвідування місць торгівлі продуктами харчування, засобами гігієни, лікарськими засобами, медичними виробами, які розміщені на відстані не більше ніж 2 кілометри від місця самоізоляції, щодня протягом двох годин на добу за умови використання засобів індивідуального захисту, зокрема респіраторів без клапана видиху або медичних масок без клапана видиху.

22\. Особа, яка перебуває на самоізоляції, має право звертатися за отриманням медичної допомоги. У невідкладних випадках особа, яка перебуває на самоізоляції, звертається за екстреною медичною допомогою.

23\. Особи, які не повідомили про неможливість дотримання зобов’язання щодо самоізоляції (у тому числі використання мобільного додатка у разі перетину державного кордону або контрольних пунктів в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них) підлягають обсервації.

Перебування осіб в обсерваторах, крім харчування, є безоплатним.

Особи, які перебувають в обсерваторах, можуть отримувати особисті речі, продукти харчування (крім алкогольних напоїв та речей, заборонених до зберігання) та зобов’язані дотримуватися правил, установлених адміністрацією місця обсервації.

Транспортування осіб від місця обсервації до місць проживання здійснюється за власні кошти осіб.

Перебування в обсерваторах іноземців та осіб без громадянства (крім іноземців, осіб без громадянства, які постійно проживають на території України, та осіб, яких визнано біженцями, або осіб, які потребують додаткового захисту) оплачується страховиком відповідно до поліса (свідоцтва, сертифіката) страхування витрат, пов’язаних з обсервацією, або такими особами самостійно.

24\. На період дії карантину тимчасово дозволяється:

1) відповідно до [підпункту 1](/go/555-20) пункту 2 розділу II “Прикінцеві та перехідні положення” Закону України від 13 квітня 2020 р. № 555-IX “Про внесення змін до Закону України “Про захист населення від інфекційних хвороб” щодо запобігання поширенню коронавірусної хвороби (COVID-19)” обробка (в тому числі обмін інформацією в порядку, визначеному цією постановою) персональних даних осіб, визначених цією постановою як таких, що підлягають самоізоляції або обсервації, та медичних працівників, зокрема:

медичним працівникам закладів охорони здоров’я - щодо внесення до системи інформації в порядку, передбаченому цією постановою;

державній установі “Центр громадського здоров’я Міністерства охорони здоров’я України”, державним установам епідеміологічного профілю Міністерства охорони здоров’я, єдиній всеукраїнській багатоканальній телефонній лінії (національному контакт-центру Міністерства охорони здоров’я з питань протидії поширенню COVID-19) з метою інформування громадян про дотримання карантинних вимог, Міністерству цифрової трансформації - щодо прізвища, імені, по батькові особи, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону), місця роботи, навчання, коротких відомостей про стан здоров’я та інших персональних даних у визначеному порядку інформаційної взаємодії між зазначеними суб’єктами з метою протидії поширенню COVID-19;

органам соціального захисту населення - щодо прізвища, імені, по батькові особи, статі, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону);

державній установі “Центр громадського здоров’я Міністерства охорони здоров’я України”, державним установам епідеміологічного профілю Міністерства охорони здоров’я, Міністерству цифрової трансформації, Національній службі здоров’я - щодо прізвища, імені, по батькові, посади, засобів зв’язку медичних працівників закладів охорони здоров’я;

Національній поліції, Національній гвардії, Міністерству внутрішніх справ, органам місцевого самоврядування - щодо прізвища, імені, по батькові особи, дати народження, визначеного особою місця самоізоляції, зареєстрованого місця проживання, місця фактичного проживання особи, інформації про засоби зв’язку (номер телефону) з метою здійснення поточного контролю та щодо осіб, які порушили правила щодо карантину, санітарно-гігієнічні, санітарно-протиепідемічні правила і норми, визначені цією постановою;

Адміністрації Державної прикордонної служби, Державній митній службі, Національній поліції, Державній міграційній службі, Міністерству внутрішніх справ, Міністерству цифрової трансформації, державній установі “Центр громадського здоров’я Міністерства охорони здоров’я України” - щодо відомостей про дати перетину державного кордону України особою, серії та номера паспортного документа для виїзду за кордон, зареєстрованого місця проживання, місця фактичного проживання особи, інформації про засоби зв’язку (номер телефону), обмін цими відомостями між собою засобами інформаційних систем таких органів, зокрема засобами єдиної інформаційної системи Міністерства внутрішніх справ, у тому числі внесення таких відомостей до системи.

Персональні дані, обробка яких дозволяється виключно з підстав, передбачених цією постановою, підлягають знеособленню, а у разі неможливості - знищенню протягом 30 днів після прийняття рішення про відміну карантину;

2) відповідно до [підпункту 1](/go/555-20) пункту 2 розділу II “Прикінцеві та перехідні положення” Закону України від 13 квітня 2020 р. № 555-ІХ “Про внесення змін до Закону України “Про захист населення від інфекційних хвороб” щодо запобігання поширенню коронавірусної хвороби (COVID-19)” обробка (у тому числі обмін інформацією) персональних даних осіб з підозрою на інфікування або з підтвердженим діагнозом захворювання на COVID-19 та медичних працівників Національній службі здоров’я, державній установі “Центр громадського здоров’я Міністерства охорони здоров’я України” - щодо прізвища, імені, по батькові особи, дати народження, місця проживання, роботи (навчання), інформації про засоби зв’язку (номер телефону), діагнозу, місця госпіталізації, відомостей про стан здоров’я та інших персональних даних в порядку інформаційної взаємодії між зазначеними суб’єктами, визначеному в договорі про інформаційну взаємодію, без застосування положень постанови Кабінету Міністрів України від 8 вересня 2016 р. [№ 606](/go/606-2016-%D0%BF) “Деякі питання електронної взаємодії державних електронних інформаційних ресурсів” (Офіційний вісник України, 2016 р., № 73, ст. 2455) з метою протидії поширенню COVID-19;

3) фізичним особам - підприємцям та фізичним особам, які провадять незалежну професійну діяльність, вести облік доходів і витрат без використання книг обліку доходів і витрат (книг обліку доходів), якщо ведення зазначених книг повинне розпочатися після встановлення карантину, за умови подальшого подання такими особами книг обліку доходів і витрат (книг обліку доходів), до яких внесені дані про доходи і витрати, отримані (здійснені) ними, для реєстрації до контролюючих органів протягом трьох місяців з дня прийняття рішення про відміну карантину;

4) залучення до роботи без проходження попереднього (під час прийняття на роботу) та періодичних (протягом трудової діяльності) медичних оглядів працівників, зайнятих на важких роботах, роботах із шкідливими чи небезпечними умовами праці або таких, де є потреба у професійному доборі, робота яких пов’язана із забезпеченням безпеки руху та обслуговуванням залізничного транспорту, підприємств міжгалузевого промислового залізничного транспорту, працівників окремих професій, виробництв та організацій, діяльність яких пов’язана з обслуговуванням населення, визначених у [переліку професій, виробництв та організацій, працівники яких підлягають обов’язковим профілактичним медичним оглядам](/go/559-2001-%D0%BF), затвердженому постановою Кабінету Міністрів України від 23 травня 2001 р. № 559 (Офіційний вісник України, 2001 р., № 21, ст. 950);

5) проведення акредитації освітніх програм, за якими здійснюється підготовка здобувачів вищої освіти, у віддаленому (дистанційному) режимі, а також ухвалення рішення про умовну (відкладену) акредитацію освітніх програм без проведення або з частковим проведенням акредитаційної експертизи.

25\. Міністерство цифрової трансформації разом із Службою безпеки забезпечують функціонування системи та, зокрема, інформаційної системи епідеміологічного контролю за поширенням COVID-19, що є частиною сервісу.

Порядок інформаційної взаємодії Єдиного державного веб-порталу електронних послуг, інформаційних систем Міністерства внутрішніх справ та Національної поліції, інформаційних систем Міністерства охорони здоров’я, державної установи “Центр громадського здоров’я Міністерства охорони здоров’я України”, Служби безпеки, Міністерства соціальної політики, Національної служби здоров’я, органів місцевого самоврядування встановлюється Міністерством цифрової трансформації та держателем відповідної інформаційної системи в обсязі, необхідному для виконання цієї постанови.

26\. Рекомендувати органам виконавчої влади, іншим державним органам, органам місцевого самоврядування, підприємствам, установам, організаціям незалежно від форми власності забезпечити:

на період дії карантину з метою обмеження скупчення осіб в транспорті та на шляхах прямування на роботу (з роботи) застосування за можливості гнучкого режиму робочого часу, який, зокрема, передбачає різний час початку і закінчення роботи для різних категорій працівників, позмінну роботу працівників, а за технічної можливості - також роботу в режимі реального часу через Інтернет із збереженням заробітної плати, дистанційну (надомну) роботу;

встановлення відстані у прикасовій та касовій зонах закладу торгівлі між особами (за винятком покупця і продавця) не менше ніж 1,5 метра та/або наявність між ними відповідних захисних екранів;

визначення часу (не менше двох годин) пріоритетного прийому громадян похилого віку та осіб з інвалідністю;

дотримання відстані не менше ніж 1,5 метра між відвідувачами, які очікують дозволу на вхід до приміщень.

27\. Рекомендувати суб’єктам господарювання на період дії карантину внести (у разі потреби) зміни до режимів їх роботи з метою встановлення початку роботи о 9-й, 10-й годині чи більш пізній час. Зокрема, встановити початок роботи о 10-й годині або більш пізній час та час пріоритетного обслуговування з 10-ї до 12-ї години або з більш пізнього часу протягом двох годин громадян похилого віку та осіб з інвалідністю для суб’єктів господарювання, які провадять свою діяльність у таких видах економічної діяльності:

оптова та роздрібна торгівля;

ремонт автотранспортних засобів і мотоциклів;

поштова та кур’єрська діяльність;

тимчасове розміщення та організація харчування;

страхова діяльність;

надання соціальної допомоги;

мистецтво, спорт, розваги та відпочинок.

28\. Обласним, Київській міській, районним державним адміністраціям опрацювати разом з органами місцевого самоврядування та суб’єктами господарювання питання щодо можливості запровадження на період дії карантину графіків роботи підприємств, установ, організацій, які передбачатимуть різний час початку (закінчення) їх роботи залежно від територіального розташування, галузевої належності, специфіки виконання робіт чи надання послуг.

29\. Рекомендувати органам місцевого самоврядування розробити (скорегувати) маршрути руху громадського транспорту з урахуванням змінених графіків роботи підприємств, установ, організацій для забезпечення створення можливості переміщення працівників на роботу (з роботи).

30\. Установити початок робочого часу в органах виконавчої влади, інших державних органах, органах місцевого самоврядування о 8-й годині.

31\. Затвердити [Порядок здійснення протиепідемічних заходів під час організації та проведення виборів](#n194), що додається.

Установити, що на період дії карантину вибори проводяться із здійсненням протиепідемічних заходів відповідно до зазначеного Порядку.

Видатки, пов’язані із здійсненням протиепідемічних заходів у зв’язку з організацією та проведенням виборів, здійснюються за рахунок коштів місцевих бюджетів (у тому числі за рахунок резервних фондів зазначених бюджетів).

32\. Обласним, Київській міській державним адміністраціям:

забезпечити облаштування спеціалізованих закладів для організації обсервації, харчування, транспортування до них осіб, зокрема від пунктів пропуску через державний кордон, що потребують обсервації, медичне спостереження за ними;

вжити додаткових заходів до виявлення та обслуговування одиноких осіб та осіб, які одиноко проживають, серед осіб похилого віку, осіб з інвалідністю, осіб, які перебувають на самоізоляції, та організувати належний соціальний супровід;

вживати заходів до збільшення кількості тестувань у разі, коли середня кількість тестувань методом полімеразної ланцюгової реакції та імуноферментного аналізу на території регіону становить менш як 32 тестування на 100 тис. населення протягом останніх семи днів;

вживати заходів до проведення поточної та заключної дезінфекції у вогнищах COVID-19, у тому числі у домашніх осередках;

забезпечити у закладах охорони здоров’я централізоване постачання медичних газів, встановлення додаткових кисневих магістралей для забезпечення лікування пацієнтів, хворих на COVID-19, не менше 80 відсотків ліжкового фонду, призначених для лікування таких хворих;

забезпечити резервування для лікування пацієнтів, хворих на COVID-19, не менше 30 відсотків ліжкового фонду області, м. Києва.

33\. Донецькій та Луганській обласним державним адміністраціям разом з державним підприємством “Реінтеграція та відновлення”, яке належить до сфери управління Міністерства з питань реінтеграції тимчасово окупованих територій, забезпечити облаштування пунктів тестування на визначення антигена коронавірусу SARS-CoV-2 на контрольних пунктах в’їзду на тимчасово окуповані території в Донецькій та Луганській областях та виїзду з них.

Херсонській обласній державній адміністрації разом з державним підприємством “Реінтеграція та відновлення”, яке належить до сфери управління Міністерства з питань реінтеграції тимчасово окупованих територій, та акціонерним товариством “Українська залізниця” забезпечити облаштування пунктів тестування на визначення антигена коронавірусу SARS-CoV-2 на контрольних пунктах в’їзду на тимчасово окуповану територію Автономної Республіки Крим та м. Севастополя та виїзду з неї.

Донецькій, Луганській, Херсонській обласним державним адміністраціям забезпечити функціонування пунктів тестування на визначення антигена коронавірусу SARS-CoV-2 на контрольних пунктах в’їзду на тимчасово окуповані території в Донецькій та Луганській областях, Автономної Республіки Крим та м. Севастополя та виїзду з них.

{Пункт 33 в редакції Постанови КМ [№ 9 від 05.01.2021](/go/9-2021-%D0%BF) }

34\. Керівнику робіт з ліквідації наслідків медико-біологічної надзвичайної ситуації природного характеру державного рівня, пов’язаної із поширенням на території України COVID-19, забезпечити оприлюднення на офіційному інформаційному порталі Кабінету Міністрів України (за посиланням http://covid19.gov.ua) та веб-сайті Міністерства охорони здоров’я статистичної інформації щодо епідемічної ситуації в Україні в цілому та в регіонах, пов’язаної з поширенням COVID-19, та відомостей про діючі протиепідемічні заходи в кожному регіоні.

35\. Національній поліції, Міністерству охорони здоров’я разом з державними установами Міністерства охорони здоров’я епідеміологічного профілю та за участю органів місцевого самоврядування забезпечити контроль за дотриманням умов самоізоляції особами з підтвердженим випадком COVID-19 та контактними особами, які перебувають на самоізоляції.

36\. Державній службі з питань безпечності харчових продуктів та захисту споживачів посилити державний нагляд (контроль) за дотриманням санітарного законодавства і здійсненням протиепідемічних заходів закладами дошкільної освіти, закладами громадського харчування, фізичної культури та спорту, ринками, закладами, що надають послуги з розміщення, об’єктами торгівлі продовольчими та непродовольчими групами товарів тощо.

37\. Рекомендувати органам місцевого самоврядування забезпечити виділення додаткових транспортних засобів з метою зменшення скупчення осіб у громадському транспорті у години пікового навантаження.

38\. Національній поліції, Державній службі з безпеки на транспорті за участю органів місцевого самоврядування забезпечити контроль виконання протиепідемічних вимог під час здійснення пасажирських перевезень.

39\. Центральним і місцевим органам виконавчої влади, іншим державним органам у період з 11 до 22 січня 2021 р. включно установити для працівників режим дистанційної (надомної) роботи, крім працівників, для яких неможливо встановити режим дистанційної (надомної) роботи у зв’язку з характером виконуваних завдань, та працівників, які забезпечують надання адміністративних послуг.

40\. Рекомендувати органам місцевого самоврядування, підприємствам, установам, організаціям незалежно від форми власності, крім установ та закладів незалежно від форми власності, які надають фінансові, банківські та житлово-комунальні послуги, забезпечують охорону здоров’я, здійснюють продовольче забезпечення, енергозабезпечення, водозабезпечення, зв’язок та комунікації, забезпечують функціонування інфраструктури транспортного забезпечення, сфери оборони, правопорядку та цивільного захисту, об’єктів критичної інфраструктури, у період з 11 до 22 січня 2021 р. включно установити для працівників режим дистанційної (надомної) роботи.

41\. Затвердити [перелік основних видів економічної діяльності, стосовно яких здійснюються обмежувальні протиепідемічні заходи, пов’язані із поширенням на території України гострої респіраторної хвороби COVID-19, спричиненої коронавірусом SARS-CoV-2](#n240), що додається.

42\. Внести до актів Кабінету Міністрів України зміни, що додаються.

43\. Визнати такими, що втратили чинність, постанови Кабінету Міністрів України згідно з [переліком](#n250), що додається.

44\. Ця постанова набирає чинності з 12 грудня 2020 р., крім пункту 43, який набирає чинності з 19 грудня 2020 року.

Установити, що пункти 2-40 цієї постанови застосовуються з 00 годин 00 хвилин 19 грудня 2020 року.

Прем'єр-міністр України

Д.ШМИГАЛЬ

Інд 73

  

  

ЗАТВЕРДЖЕНО  
постановою Кабінету Міністрів України  
від 9 грудня 2020 р. № 1236

ПОРЯДОК  
здійснення протиепідемічних заходів під час організації та проведення виборів

1\. Цей Порядок визначає механізм здійснення протиепідемічних заходів під час організації та проведення виборів на період дії карантину з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2.

2\. Під час проведення заходів передвиборної агітації (встановлення агітаційних наметів, роздачі друкованих агітаційних матеріалів) особи, які безпосередньо залучені до таких заходів, повинні використовувати засоби індивідуального захисту, зокрема респіратори або захисні маски, що закривають ніс та рот, у тому числі виготовлені самостійно, дотримуватися санітарно-гігієнічних та протиепідемічних вимог.

3\. Центральна виборча комісія, окружна, територіальна та дільнична виборчі комісії (далі - виборча комісія) забезпечують організацію підготовки та проведення відповідних виборів із дотриманням санітарних норм та правил, протиепідемічних заходів, затверджених цим Порядком.

4\. Перед початком роботи голова окружної, територіальної, дільничної виборчої комісії, в разі його відсутності - заступник голови виборчої комісії, а в разі відсутності голови та його заступника - секретар комісії визначає відповідальну особу, яка проводить опитування щодо наявності симптомів респіраторних захворювань та температурний скринінг:

усім особам, які заходять до приміщень для голосування та приміщень виборчих комісій, перед входом до таких приміщень;

усім особам, які беруть участь в організації голосування виборців за місцем перебування;

залученим до виконання обов’язків під час виборчого процесу поліцейським, працівникам органів, закладів, установ, на території яких розташовані приміщення для голосування та приміщення виборчих комісій.

У разі виявлення у особи підвищення температури тіла понад 37,2 °С та/або симптомів респіраторних захворювань такій особі рекомендовано утриматися від відвідування приміщення виборчої комісії, приміщення для голосування, участі в організації голосування виборців за місцем перебування та звернутися за медичною допомогою.

5\. Під час проведення підготовки до виборів за можливості обмежуються масові заходи у закритих приміщеннях.

Обмеження, пов’язані з відвідуванням закладів освіти, на території яких розташовуються приміщення виборчих комісій та приміщення для голосування, не поширюються на суб’єктів та інших осіб, які забезпечують виборчий процес.

6\. На вході до приміщення виборчої комісії, приміщення для голосування:

обладнуються місця із спиртовмісними дезинфікуючими (антисептичними) засобами для рук (стійки, станції, настінні диспенсери тощо);

розміщуються інформаційні матеріали щодо протиепідемічних заходів, що впроваджуються.

7\. Біля входу та у приміщенні для голосування наноситься розмітка, що вказує на необхідність дотримання фізичної дистанції не менше 1 метра та оптимальний маршрут руху для здійснення голосування.

За можливості забезпечується окремий вхід та вихід з приміщення для голосування, а потоки виборців, що входять до приміщення для голосування та залишають його, повинні бути розділені.

Для виключення масових скупчень людей на виборчих дільницях у день голосування у приміщеннях, де проводиться голосування, територіальній, окружній, дільничній виборчим комісіям разом з обласними, Київською міською держадміністраціями та органами місцевого самоврядування рекомендується забезпечити проведення організаційно-роз’яснювальної роботи, спрямованої на доведення до відома виборців та осіб, які забезпечують виборчий процес, інформації про протиепідемічні заходи під час організації та проведення виборів на період дії карантину.

8\. У приміщенні виборчої комісії, приміщені для голосування та біля виходу з них обладнуються місця (контейнери/урни) для централізованого збору та утилізації використаних засобів індивідуального захисту та забезпечується візуальне позначення таких місць.

9\. У приміщенні для голосування рекомендується одночасне перебування виборців з розрахунку не більше трьох осіб на один стіл для видачі бюлетенів.

10\. Стільці, столи, меблі, які використовуються виборчою комісією, повинні бути виготовлені з матеріалів, що піддаються дезінфекції. Використання тканини на столах не дозволяється.

11\. Виборцям під час проведення голосування необхідно:

дотримуватися протиепідемічних заходів, установлених цим Порядком;

обробити руки дезінфікуючими (антисептичними) засобами перед входом до приміщення для голосування та після виходу з нього;

перебувати у респіраторі або захисній масці, у тому числі виготовленій самостійно, таким чином, щоб були прикриті рот та ніс. Члени виборчої комісії можуть звернутися до виборців з проханням тимчасово зняти маску для підтвердження особи;

мінімізувати час перебування у приміщенні для голосування;

утриматися від відвідування приміщень для голосування разом з дітьми;

після виходу з приміщення для голосування залишити одноразові рукавички, інші одноразові засоби індивідуального захисту в контейнерах/урнах для централізованого збору та утилізації використаних засобів індивідуального захисту;

за можливості для здійснення голосування використовувати особисту ручку.

Для випадків, коли у виборця, який прийшов на виборчу дільницю, виявлено підвищення температури тіла понад 37,2 °С та/або симптоми респіраторних захворювань, у приміщенні для голосування на кожній з виборчих дільниць необхідно облаштувати відокремлені кабіну та виборчу скриньку для голосування.

12\. Виборцям, які підлягають самоізоляції, рекомендується здійснювати голосування за місцем перебування. Виборці, які виявили бажання проголосувати за місцем перебування, не пізніше 20 години останньої п’ятниці перед днем виборів повинні подати заяву з доданою довідкою медичної установи про стан їх здоров’я для прийняття відповідною дільничною виборчою комісією на її засіданні рішення щодо їх включення до витягу із списків виборців для голосування за місцем їх перебування.

13\. Члени виборчої комісії та особи, що забезпечують виборчий процес у приміщенні виборчої комісії, приміщенні для голосування та перед входом до цих приміщень, розміщуються з дотриманням вимог фізичного дистанціювання (відстань між посадковими місцями не менше 1 метра) або із застосуванням фізичних бар’єрів (наприклад, прозорі екрани).

14\. У день виборів у приміщенні для голосування визначеним виборчою комісією членом комісії або балансоутримувачем приміщення здійснюється регулярне, не рідше ніж один раз на дві години, протирання контактних поверхонь (дверні ручки, поручні, сидіння тощо) дезінфікуючими засобами без переривання виборчого процесу.

Обробка окремих частин виборчих скриньок допускається без безпосереднього нанесення/розпилювання дезінфікуючої речовини на поверхню скриньки. Не допускається потрапляння такої речовини та засобів усередину виборчої скриньки.

Проведення вологого прибирання приміщення виборчої комісії, приміщення для голосування, санітарних кімнат (за наявності) з використанням мийних та дезінфікуючих засобів здійснюється не рідше ніж один раз на чотири години під час роботи виборчої комісії чи в день голосування.

За сприятливих погодних умов вікна на виборчій дільниці повинні бути відчинені, а вхідні та вихідні двері зафіксовані у постійному відкритому стані. В іншому разі у приміщенні для голосування необхідно забезпечити регулярне провітрювання.

15\. Члени виборчої комісії, офіційні спостерігачі, поліцейські, працівники органів, закладів, установ, на території яких розташовані приміщення для голосування та приміщення виборчих комісій, інші особи, які забезпечують виборчий процес та перебувають у приміщенні виборчої комісії, приміщенні для голосування, зобов’язані бути одягненими у захисну маску (респіратор без клапана видиху) та/або захисний щиток.

У разі виявлення випадку гострої респіраторної хвороби COVID-19, спричиненої коронавірусом SARS-CoV-2, в одного із членів виборчої комісії всі інші члени виборчої комісії можуть продовжувати виконувати свої функції за відсутності симптомів респіраторних захворювань. У разі наявності контакту з хворим без застосування засобів індивідуального захисту такі члени виборчої комісії направляються на самоізоляцію в порядку, встановленому законодавством.

Під час організації голосування виборців за місцем перебування члени виборчої комісії та особи, які забезпечують виборчий процес, зобов’язані перебувати в приміщеннях у рукавичках, захисній масці (респіраторі без клапана видиху) та/або захисному щитку.

Виборцю необхідно самостійно, не передаючи документ в руки членам виборчої комісії, показати документ, який підтверджує особу та громадянство України. При цьому виборець самостійно (за можливості) перегортає сторінку документа для повного ознайомлення з його даними членами виборчої комісії.

Після кожного відвідування місця перебування виборця (крім голосування на спеціальних виборчих дільницях) членами виборчої комісії та особами, які забезпечують виборчий процес, використані захисні маски та рукавички підлягають утилізації, а захисні щитки та канцелярське приладдя, що видається виборцю, - дезінфекційній обробці.

16\. На спеціальних виборчих дільницях можуть встановлюватися додаткові протиепідемічні заходи відповідно до встановленого режиму перебування закладу чи установи, на території яких розташована виборча дільниця.

До роботи на спеціальних виборчих дільницях, утворених у стаціонарних закладах охорони здоров’я та в установах виконання покарань, слідчих ізоляторах, членам виборчої комісії, офіційним спостерігачам, поліцейським, іншим особам, які забезпечують виборчий процес та перебувають у приміщенні виборчої комісії, приміщенні для голосування, рекомендується не пізніше ніж за 72 години до дня виборів пройти тестування на наявність гострої респіраторної хвороби COVID-19, спричиненої коронавірусом SARS-CoV-2, методом полімеразної ланцюгової реакції та брати участь у роботі виборчої комісії за умови отримання негативного результату.

17\. Під час транспортування виборчої документації в автомобілі рекомендується забезпечувати постійне провітрювання.

Після транспортування виборчої документації необхідно провести дезінфекцію салону відповідного транспортного засобу.

18\. Після завершення підрахунку голосів, передачі протоколів, виборчих бюлетенів та іншої передбаченої виборчої документації у приміщенні виборчої комісії, приміщенні для голосування балансоутримувачем такого приміщення проводиться дезінфекція.

  

ЗАТВЕРДЖЕНО  
постановою Кабінету Міністрів України  
від 9 грудня 2020 р. № 1236

ПЕРЕЛІК  
основних видів економічної діяльності, стосовно яких здійснюються обмежувальні протиепідемічні заходи, пов’язані із поширенням на території України гострої респіраторної хвороби COVID-19, спричиненої коронавірусом SARS-CoV-2

Код

Розділ

Назва

Довідник

45.32

45

Роздрібна торгівля деталями та приладдям для автотранспортних засобів

2010

47.19

47

Інші види роздрібної торгівлі в неспеціалізованих магазинах

2010

47.41

47

Роздрібна торгівля комп’ютерами, периферійним устаткуванням і програмним забезпеченням у спеціалізованих магазинах

2010

47.43

47

Роздрібна торгівля в спеціалізованих магазинах електронною апаратурою побутового призначення для приймання, записування, відтворювання звуку і зображення

2010

47.51

47

Роздрібна торгівля текстильними товарами в спеціалізованих магазинах

2010

47.52

47

Роздрібна торгівля залізними виробами, будівельними матеріалами та санітарно-текстильними виробами в спеціалізованих магазинах

2010

47.53

47

Роздрібна торгівля килимами, килимовими виробами, покриттям для стін і підлоги в спеціалізованих магазинах

2010

47.54

47

Роздрібна торгівля побутовими електротоварами в спеціалізованих магазинах

2010

47.59

47

Роздрібна торгівля меблями, освітлювальним приладдям та іншими товарами для дому в спеціалізованих магазинах

2010

47.61

47

Роздрібна торгівля книгами в спеціалізованих магазинах

2010

47.62

47

Роздрібна торгівля газетами та канцелярськими товарами в спеціалізованих магазинах

2010

47.63

47

Роздрібна торгівля аудіо- та відеозаписами в спеціалізованих магазинах

2010

47.64

47

Роздрібна торгівля спортивним інвентарем у спеціалізованих магазинах

2010

47.65

47

Роздрібна торгівля іграми та іграшками в спеціалізованих магазинах

2010

47.71

47

Роздрібна торгівля одягом у спеціалізованих магазинах

2010

47.72

47

Роздрібна торгівля взуттям і шкіряними виробами в спеціалізованих магазинах

2010

47.76

47

Роздрібна торгівля квітами, рослинами, насінням, добривами, домашніми тваринами та кормами для них у спеціалізованих магазинах

2010

47.77

47

Роздрібна торгівля годинниками та ювелірними виробами в спеціалізованих магазинах

2010

47.78

47

Роздрібна торгівля іншими невживаними товарами в спеціалізованих магазинах

2010

47.79

47

Роздрібна торгівля вживаними товарами в магазинах

2010

47.82

47

Роздрібна торгівля з лотків і на ринках текстильними виробами, одягом і взуттям

2010

47.89

47

Роздрібна торгівля з лотків і на ринках іншими товарами

2010

47.99

47

Інші види роздрібної торгівлі поза магазинами

2010

55.20

55

Діяльність засобів розміщування на період відпустки та іншого тимчасового проживання

2010

56.10

56

Діяльність ресторанів, надання послуг мобільного харчування

2010

56.21

56

Постачання готових страв для подій

2010

56.30

56

Обслуговування напоями

2010

82.30

82

Організація конгресів і торговельних виставок

2010

90.01

90

Театральна та концертна діяльність

2010

90.02

90

Діяльність із підтримки театральних і концертних заходів

2010

90.04

90

Функціонування театральних і концертних залів

2010

91.01

91

Функціонування бібліотек і архівів

2010

91.02

91

Функціонування музеїв

2010

93.11

93

Функціонування спортивних споруд

2010

93.12

93

Діяльність спортивних клубів

2010

93.13

93

Діяльність фітнес-центрів

2010

93.21

93

Функціонування атракціонів і тематичних парків

2010

93.29

93

Організація інших видів відпочинку та розваг

2010

95.11

95

Ремонт комп’ютерів і периферійного устаткування

2010

95.12

95

Ремонт обладнання зв’язку

2010

95.21

95

Ремонт електронної апаратури побутового призначення для приймання, записування, відтворювання звуку і зображення

2010

95.22

95

Ремонт побутових приладів, домашнього та садового обладнання

2010

95.23

95

Ремонт взуття та шкіряних виробів

2010

95.24

95

Ремонт меблів і домашнього начиння

2010

95.25

95

Ремонт годинників і ювелірних виробів

2010

95.29

95

Ремонт інших побутових виробів і предметів особистого вжитку

2010

96.01

96

Прання та хімічне чищення текстильних і хутряних виробів

2010

96.04

96

Діяльність із забезпечення фізичного комфорту

2010

59.14

59

Демонстрація кінофільмів

2010

  

ЗАТВЕРДЖЕНО  
постановою Кабінету Міністрів України  
від 9 грудня 2020 р. № 1236

ЗМІНИ,  
що вносяться до актів Кабінету Міністрів України

1\. У [пункті 1](/go/338-2020-%D1%80) розпорядження Кабінету Міністрів України від 25 березня 2020 р. № 338 “Про переведення єдиної державної системи цивільного захисту у режим надзвичайної ситуації” - із змінами, внесеними постановою Кабінету Міністрів України від 17 червня 2020 р. № 500 (Офіційний вісник України, 2020 р., № 52, ст. 1626) і розпорядженням Кабінету Міністрів України від 28 жовтня 2020 р. № 1355, цифри і слова “31 грудня 2020 року” замінити цифрами і словами “28 лютого 2021 року”.

2\. У постанові Кабінету Міністрів України від 22 липня 2020 р. [№ 641](/go/641-2020-%D0%BF) “Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 63, ст. 2029, № 71, ст. 2271, № 85, ст. 2742, № 93, ст. 3006) - із змінами, внесеними постановою Кабінету Міністрів України від 2 грудня 2020 р. № 1198:

1) у [пункті 1](/go/641-2020-%D0%BF) цифри “31” замінити цифрами “19”;

2) [пункт 15](/go/641-2020-%D0%BF) [- 1](/go/641-2020-%D0%BF) після слів “відповідний бюджетний період” доповнити словами “, та під час здійснення заходів за рахунок коштів державного (місцевого) бюджету, отриманих як надходження в рамках програм допомоги і грантів Європейського Союзу, урядів іноземних держав, міжнародних організацій, донорських установ та як кредити (позики), залучені державою від іноземних держав, іноземних фінансових установ і міжнародних фінансових організацій, а також під час здійснення оплати послуг, пов’язаних з управлінням державним (місцевим) боргом, витрати за якими провадяться за рахунок коштів державного (місцевого) бюджету в межах бюджетних призначень на обслуговування державного (місцевого) боргу”.

3\. [Пункт 3](/go/1198-2020-%D0%BF) постанови Кабінету Міністрів України від 2 грудня 2020 р. № 1198 “Про внесення змін до постанов Кабінету Міністрів України від 4 грудня 2019 р. № 1070 і від 22 липня 2020 р. № 641” після слів “відповідний бюджетний період” доповнити словами “, а також під час здійснення заходів за рахунок коштів бюджету, отриманих як надходження в рамках програм допомоги і грантів Європейського Союзу, урядів іноземних держав, міжнародних організацій, донорських установ та як кредити (позики), залучені державою від іноземних держав, іноземних фінансових установ і міжнародних фінансових організацій”.

  

ЗАТВЕРДЖЕНО  
постановою Кабінету Міністрів України  
від 9 грудня 2020 р. № 1236

ПЕРЕЛІК  
постанов Кабінету Міністрів України, що втратили чинність

1\. [Пункти 10](/go/641-2020-%D0%BF), [15](/go/641-2020-%D0%BF), [17-46](/go/641-2020-%D0%BF) [- 4](/go/641-2020-%D0%BF) постанови Кабінету Міністрів України від 22 липня 2020 р. № 641 “Про встановлення карантину та запровадження посилених протиепідемічних заходів на території із значним поширенням гострої респіраторної хвороби COVID-19, спричиненої коронавірусом SARS-CoV-2” (Офіційний вісник України, 2020 р., № 63, ст. 2029).

2\. [Підпункти 3](/go/712-2020-%D0%BF), [6](/go/712-2020-%D0%BF), [8-11](/go/712-2020-%D0%BF) пункту 2 змін, що вносяться до постанов Кабінету Міністрів України від 24 квітня 2020 р. № 331 і від 22 липня 2020 р. № 641, затверджених постановою Кабінету Міністрів України від 12 серпня 2020 р. № 712 (Офіційний вісник України, 2020 р., № 67, ст. 2168).

3\. [Підпункти 4-6](/go/760-2020-%D0%BF) пункту 2 змін, що вносяться до актів Кабінету Міністрів України, затверджених постановою Кабінету Міністрів України від 26 серпня 2020 р. № 760 (Офіційний вісник України, 2020 р., № 71, ст. 2271).

4\. [Підпункти 1](/go/757-2020-%D0%BF) і [3](/go/757-2020-%D0%BF) пункту 1 змін, що вносяться до актів Кабінету Міністрів України, затверджених постановою Кабінету Міністрів України від 27 серпня 2020 р. № 757 (Офіційний вісник України, 2020 р., № 72, ст. 2288).

5\. [Постанова Кабінету Міністрів України від 9 вересня 2020 р.](/go/825-2020-%D0%BF) [№ 825](/go/825-2020-%D0%BF) “Про внесення змін до пункту 20 постанови Кабінету Міністрів України від 22 липня 2020 р. № 641” (Офіційний вісник України, 2020 р., № 76, ст. 2431).

6\. [Пункти 2](/go/846-2020-%D0%BF) і [3](/go/846-2020-%D0%BF) змін, що вносяться до постанови Кабінету Міністрів України від 22 липня 2020 р. № 641, затверджених постановою Кабінету Міністрів України від 14 вересня 2020 р. № 846 (Офіційний вісник України, 2020 р., № 78, ст. 2510).

7\. [Пункти 4-8](/go/848-2020-%D0%BF) змін, що вносяться до постанови Кабінету Міністрів України від 22 липня 2020 р. № 641, затверджених постановою Кабінету Міністрів України від 16 вересня 2020 р. № 848 (Офіційний вісник України, 2020 р., № 78, ст. 2511).

8\. [Пункти 1](/go/888-2020-%D0%BF) і [3](/go/888-2020-%D0%BF) змін, що вносяться до постанови Кабінету Міністрів України від 22 липня 2020 р. № 641, затверджених постановою Кабінету Міністрів України від 28 вересня 2020 р. № 888 (Офіційний вісник України, 2020 р., № 79, ст. 2560).

9\. [Пункти 9-12](/go/956-2020-%D0%BF) змін, що вносяться до постанови Кабінету Міністрів України від 22 липня 2020 р. № 641, затверджених постановою Кабінету Міністрів України від 13 жовтня 2020 р. № 956 (Офіційний вісник України, 2020 р., № 85, ст. 2742).

10\. [Пункти 3](/go/1100-2020-%D0%BF), [5](/go/1100-2020-%D0%BF), [7-9](/go/1100-2020-%D0%BF) змін, що вносяться до постанови Кабінету Міністрів України від 22 липня 2020 р. № 641, затверджених постановою Кабінету Міністрів України від 11 листопада 2020 р. № 1100 (Офіційний вісник України, 2020 р., № 93, ст. 3006).

11\. [Постанова Кабінету Міністрів України від 25 листопада 2020 р.](/go/1152-2020-%D0%BF) [№ 1152](/go/1152-2020-%D0%BF) “Про внесення зміни до пункту 10 постанови Кабінету Міністрів України від 22 липня 2020 р. № 641”.

12\. [Постанова Кабінету Міністрів України від 2 грудня 2020 р.](/go/1191-2020-%D0%BF) [№ 1191](/go/1191-2020-%D0%BF) “Про внесення змін до постанови Кабінету Міністрів України від 22 липня 2020 р. № 641”.

* * *

© [Офіційний вебпортал парламенту України  
https://www.rada.gov.ua/](https://data.rada.gov.ua)